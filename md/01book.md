#Vooraf: De wereld achter de woorden

Eind november 2023 ontvangen atelierhuurders in Den Bosch een
raadsachtige brief van de gemeente. De eerste regels luiden:
‘Kunstenaars, innovatieve makers en creatieve ondernemers zijn
belangrijk voor onze stad. Dat verdient ondersteuning. Daarom willen we
het makersklimaat versterken. Voorwaarde is dat er voldoende werkplekken
beschikbaar zijn.’

Goed nieuws, denkt de argeloze lezer. De gemeente gaat dus investeren in
de ateliervoorraad. Er komen vast werkplekken bij, omdat de gemeente
kunstenaars en cultuurmakers aan de stad wil verbinden. Helaas, op de
veelbelovende aanvang volgt een pessimistisch verhaal over schaarste en
ruimtedruk. Over een knellend systeem waarin huurders de ‘doorstroming’
blokkeren waardoor ‘startende makers’ geen ‘gelijke kans’ krijgen. Er
wordt met geen woord gerept over investeringen of het vergroten van het
aantal werkplekken. Wel gaat het over de invoering van tijdelijke
huurcontracten en over het voornemen om de schaarste in de toekomst
‘solidair’ te verdelen.

De brief zorgt voor grote onrust in de Bossche kunstenaarspopulatie.
Iedereen is het erover eens dat de uitgangspositie voor jonge
kunstenaars en cultuurmakers moet verbeteren. De ruimte-schaarste is
inderdaad enorm. Maar betekent het dat zittende huurders dan maar moeten
wieberen? Worden jonge kunstenaars hier bewust tegen oudere collega’s
uitgespeeld? Een in allerijl opgestelde petitie wordt meer dan 1200 keer
ondertekend. Kunstenaars protesteren bij het stadhuis en spreken in bij
raadsvergaderingen. Het mag niet baten: op 12 december 2023 wordt het
nieuwe atelier- en broedplaatsenbeleid afgehamerd. Daarin is vastgelegd
dat alle lopende huurcontracten op 31 december 2024 worden opgezegd. Per
1 januari 2025 worden ateliers alleen nog maar verhuurd met vijfjarige
contracten, die eenmalig kunnen worden verlengd. Andere onheilspellende
elementen van het nieuwe beleid zijn dat kunstenaars worden getoetst op
hun professionaliteit en dat atelierontwikkeling nog directer gekoppeld
wordt aan ‘placemaking’, dus aan gebiedsontwikkeling en gentrificatie.

Wat er in Den Bosch gebeurt, staat niet op zichzelf. In veel grote en
middelgrote plaatsen in Nederland zorgt het atelierbeleid (of het gebrek
daaraan) voor kopzorgen onder kunstenaars. In Groningen pleitten
kunstenaarsorganisaties er in maart 2024 in een manifest voor om de
ateliervoorraad van de stad te verduurzamen en te vergroten. ‘Vergeleken
met de rest van Nederland is het vestigingsklimaat te Groningen – zeker
voor beeldende kunstenaars – momenteel extreem ongunstig,’ aldus de
opstellers.[^1] In Amsterdam wordt er door kunstenaars opgeroepen om
terug te komen op het doorstroombeleid nu de eerste generatie tijdelijke
contracten afloopt en er een massale huurdersuitstroom dreigt.[^2]
Kunstenaars in steden als Maastricht, Tilburg, Arnhem, Eindhoven en
Deventer zoeken de pers op om hun onvrede te uiten over het
ateliertekort of prijzige, onzekere of onveilige huursituaties.[^3] Er
zijn gelukkig positieve uitzonderingen, maar over de hele linie is de
atelierverhuur in Nederland in toenemende mate onzeker, tijdelijk en
duur.

Woorden beschrijven niet alleen een werkelijkheid, ze kunnen ook een
werkelijkheid creëren. Beleidsmakers hebben een voorsprong op de mensen
waarover beleid wordt uitgerold, omdat hun woorden het kader bepalen hoe
er over een thema gesproken wordt. Het Bossche voorbeeld maakt dat
pijnlijk zichtbaar. De terminologie door beleidsmakers wordt gebezigd,
is afkomstig uit een nogal ongeïnspireerd advies dat is ingewonnen bij
een consultant die in een vorig professioneel leven één van de
architecten was van het Amsterdamse broedplaatsenbeleid.[^4] Niet
verrassend worden daarin de bekende kliekjes van het Amsterdamse beleid
nog eens opgewarmd: broedplaats, doorstroming, placemaking,
talentontwikkeling, tijdelijkheid, toetsing. Vervolgens vinden deze
woorden moeiteloos hun weg in raadsdocumenten, brieven en persberichten.
Hurende kunstenaars die het lijdend voorwerp van het beleid dreigen te
worden, krabben zich eens achter de oren. Wat is dat eigenlijk, een
broedplaats? Wie kan er tegen talentontwikkeling zijn? Het duurt soms
even voor het kwartje valt. Dat doorstroom een eufemisme is voor
uitstroom. En dat placemaking in de praktijk betekent dat de kunstenaars
zelf moeten plaatsmaken zodra de gebiedsontwikkeling is
aangezwengeld.[^5]

Het doel van deze network notion is om de wereld achter beleidstermen te
laten zien en zo de informatieachterstand van kunstenaars en
cultuurwerkers te verkleinen. Hoe komt atelierbeleid tot stand? Wat zijn
de gangbare knelpunten en kansen? Tot op heden is veel literatuur over
atelierbeleid geschreven door consultants in opdracht van
atelierproducenten, dat wil zeggen gemeenten en beheerders,
ontwikkelaars, bemiddelaars en makelaars die het atelier- of
broedplaatsenbeleid uitvoeren of faciliteren. Over het algemeen is deze
literatuur nogal beleidsvriendelijk en op kwantitatieve gegevens
gericht. Dit boekje is expliciet bedoeld voor de kunstenaars en
cultuurwerkers die een ruimte nodig hebben om hun werk te kunnen doen.
Ik maak dankbaar gebruik van de gegevens die door anderen verzameld
zijn, maar probeer die informatie te contextualiseren door het vraagstuk
vanuit verschillende invalshoeken te benaderen, van kunsttheorie tot
stadssociologie. Ook komen andere stemmen aan het woord. In de afgelopen
jaren interviewde ik kunstenaars, cultuurwerkers, activisten en
ondernemers uit binnen- en buitenland die betrokken zijn bij
interessante alternatieve vormen van atelierontwikkeling. Hun
praktijkervaringen zorgen er hopelijk voor dat dit geen droog
theoretisch betoog is geworden.

In elk hoofdstuk van deze publicatie wordt een thema, cliché of vraag
uit het atelierdebat uitgelicht. We beginnen aan de basis: zijn ateliers
nog nodig? Het eerste hoofdstuk laat zien dat het atelier onverminderd
belangrijk is als plek voor kunstproductie, ondanks verschillende
doodverklaringen in de afgelopen halve eeuw. Hoofdstuk 2 stelt de
misleidend simpele vraag voor wie atelierbeleid eigenlijk bedoeld is of
zou moeten zijn. Hoofdstuk 3 bespreekt de veranderende geografie van het
ateliervraagstuk nu de situatie zelfs buiten de grote steden nijpend is.
Hoofdstuk 4 geeft een kritisch overzicht van de ontwikkeling van de
tijdelijkheidsverslaving in de ateliervoorziening. Hoofdstuk 5 bespreekt
hoe de terugtrekkende overheid ruimte biedt aan commerciële
atelierontwikkeling, een trend die met argusogen gevolgd moet worden.
Hoofdstuk 6 bespreekt een meer hoopvolle ontwikkeling, de opkomst van
coöperatieve atelierontwikkeling, maar tempert de verwachtingen over de
schaal en slagkracht ervan. Tot slot geef ik in hoofdstuk 7 enkele
wenken hoe kunstenaars en cultuurwerkers van onderaf de black box van
het atelierbeleid kunnen beïnvloeden om dat beleid meer pluriform, meer
gebruikersgericht en minder precair te maken.



# 1. De dood en de wederopstanding van het atelier 

Het klinkt verassend voor wie het huidige debat over een tekort aan
creatieve werkruimte volgt, maar in de afgelopen zestig jaar is het
atelier als bevoorrechte plek van kunstproductie juist meermaals
doodverklaard.

Allereerst rond 1970, toen de ‘val’ van het atelier werd afgekondigd en
in de Amerikaanse kunsttheorie de term ‘post-studio’ werd gemunt.[^6]
Die vermeende overbodigheid van de atelierruimte hing samen met een
toegenomen artistieke interesse in de wereld buiten de studio (land
art), de opkomst van site-specific kunstpraktijken en de
dematerialisatie van het kunstwerk (conceptual art, performance, video
art), maar ook met de behoefte om af te rekenen met de romantische
connotaties van het atelier als plek van verheven wereldmijding en
inspiratie door isolatie. Kunsten die als atelier-gebonden werden gezien
zoals schilderkunst en beeldhouwkunst (in het Engels vaak als *studio
arts* getypeerd) werden in diskrediet gebracht, terwijl de hedendaagse
kunst niet tot een specifiek medium of een specifieke plaats mocht
worden veroordeeld. De ‘bevrijding’ van het atelier zou daarom de
kunstenaar eveneens verlossen van de ‘valstrikken van het ambacht en de
slavernij van de creativiteit’, aldus Robert Smithson in 1968.[^7]

Rond de eeuwwisseling werd het atelier opnieuw overbodig verklaard. De
zogenaamde ‘social turn’ in de jaren 1990 dreef een nieuwe lichting
kunstenaars het ivoren torenatelier uit en de samenleving in.[^8] Kunst
werd in toenemende mate ‘participatief’ of ‘relationeel’; het werk kreeg
vorm en betekenis in de interactie met een publiek. De geijkte vorm voor
culturele en creatieve productie werd het ‘project’, een in tijd en
middelen begrensde creatieve onderneming die vaak in samenwerking en op
locatie tot stand kwam. Dat betekende ook het atelier niet meer de
aangewezen plek was van een scheppingsproces met een ‘object’ – een
schilderij, sculptuur, videowerk, installatie – als logisch eindpunt.
Het atelier verloor haar status als vanzelfsprekende kraamkamer van de
kunst.

Wellicht nog meer impact had de opkomst van het internet, de derde
industriële revolutie en de (gedeeltelijke) verschuiving van ‘werk’
(kunst*werk* maar ook arbeid in het algemeen) naar het digitale domein.
Dit verhaal is bekend: steeds handzamere apparaten zoals de laptop en de
smartphone fungeren als onmisbare multi-tools voor taken die horen bij
de moderne kunstenaarspraktijk, zoals onderzoek, communicatie en
administratie. Dit zijn taken die eerder een fysieke plek in de ruimte
innamen, in de vorm van een bureau, schrijfgerei, een adresboek, een
kast met ordners met facturen, knipselmappen en een boekenverzameling.
Tel daarbij op dat ook sommige praktijken in zijn geheel naar het
internet verhuisden (het net.art-fenomeen rond 2000) en de conclusie is
snel gemaakt dat de laptop de rol van atelier heeft overgenomen. ‘Often
there no longer is the physical connection with one place of
production’, concludeerde Maaike Lauwaert in 2011.[^9] Dergelijke
statements over plaatsloosheid tref je geregeld aan in kunstenaarsbio’s
en promoteksten. ‘Rafaël Rozendaal artist’s studio is his home and vice
versa,’ lees ik bijvoorbeeld in de aankondiging van een
kunstenaarspublicatie. ‘Rozendaal lives most of his artist life within
hard disks’.[^10]

Ondanks verschillende doodverklaringen, valt het tegenovergestelde ook
te betogen: dat het atelier in de afgelopen zestig jaar juist aan
betekenis heeft gewonnen. Dat, met andere woorden, het atelier
springlevend is. Allereerst is het belangrijk om vast te stellen dat de
vraag naar atelierruimte kwantitatief sterk toegenomen is, simpelweg
omdat het aantal kunstenaars, cultuurwerkers en overige ‘creatieven’
evenzeer toenam. Door de democratisering van het kunstonderwijs sinds de
jaren 1970 is het aantal scheppende kunstenaars vervijfvoudigd, en als
andere creatieve beroepen worden meegerekend gaat het om een
vertienvoudiging.[^11] De ruimtezoektocht van deze nieuwe artistieke
‘menigte’ bleef niet onopgemerkt en werd zelfs vrij snel herkent als
potentiële groei-cel van stedelijke vernieuwing – eerst door geografen
en sociologen en daarna door beleidsmakers.[^12] Al in 1982 signaleerde
de socioloog Sharon Zukin dat kunstenaars die de leegstaande
stapelhuizen en ‘lofts’ in het gedeïndustrialiseerde SoHo betrokken een
aanzuigende werking hadden op hogere-inkomensgroepen – maar in het
bijzonder op projectontwikkelaars en beleidsmakers die deze
hogere-inkomensgroepen wilden bedienen.[^13]

Sinds de toonaangevende analyse van Zukin is de relatie tussen de
ruimtevraag van kunstenaars en de ‘opwaardering’ van wijken ontelbare
keren en vanuit alle denkbare invalshoeken bestudeerd. Een onmisbare
referentie in het discours van de vorige twee decennia is het werk van
Richard Florida, die aan het begin van de eeuw de bestaande inzichten
over de veranderende economie en de post-fordistische organisatie van
werk samensmolt tot een beleidsvriendelijke theorie over de ‘creatieve
klasse’ als motor van een nieuwe stedelijke renaissance. De impact van
Florida’s bestseller *The Rise of the Creative Class* (2002) kan
moeilijk overschat worden.[^14] Het boek – of liever, het soort denken
dat door het boek gepopulariseerd werd – overtuigde talloze
stadsbesturen ervan dat ze met elkaar in concurrentie waren om het over
landsgrenzen heen zwevende jonge creatieve talent aan zich te binden. Om
daarin te slagen, moest er wel kritisch naar het bestaande
voorzieningenniveau gekeken worden: was de woningmarkt wel accomoderend
genoeg? Waren er voldoende werkplekken voor kunstenaars en zelfstandig
opererende ontwerpers, architecten en ontwikkelaars? Hoe kan de stad
voor hen interessant gemaakt worden?[^15] In Amsterdam heeft de
‘creatieve klasse’-theorie een cruciale impuls gegeven aan het indertijd
ontluikende broedplaatsenbeleid en in het algemeen geldt dat een
creatieve werkplaatsen-programma een onmisbaar onderdeel werd in de
economische groeiplannen van elke grote stad.[^16] Dat geldt ook voor
Den Haag, waar het bestaande atelierbeleid in 2005 onderdeel werd van
een breder Creatieve Stad-programma.[^17] Ook in rapporten voor kleinere
en zelfs niet-stedelijke gemeentes werd er georakeld over de invloed van
‘het aandeel van de creatieve klasse in de beroepsbevolking op het
innovatie- en kennisklimaat’.[^18]

## Een pluriforme wedergeboorte?

Hoe kan het dat het atelier zowel als halfdood als springlevend is,
zowel onbeduidend als belangrijker dan ooit? Allereerst is het afscheid
van het atelier nooit absoluut geweest. Als fysieke plaats bleef het een
gegeven waarvan ook de meest hartstochtelijke ‘post-studio’-kunstenaars
in de praktijk geen afscheid konden nemen. Al werd het atelier in
sommige gevallen gereduceerd tot een plek om een telefoon of
schrijfmachine of de administratie neer te zetten, toch hield het stand
als kerntopos in kunstecologie.[^19] Maar wat het atelier was en wat er
in die ruimte gedaan werd, veranderde wel. Door het verruimde
productieveld (*expanded field*) van de kunsten en de fluïditeit van
praktijken die zich haast argeloos tussen verschillende disciplines
bewogen, was een atelier niet meer per definitie een ruimte met
bovenlicht waar de beeldend kunstenaar (m) in *splendid isolation* werk
creëerde. De romantische voorstelling van het atelier als ‘imagination’s
chamber’ of ‘inner sanctum’ bleef weliswaar voortleven in de populaire
verbeelding, in werkelijkheid kon het atelier van alles zijn,
afhankelijk van de specifieke ruimte en de praktijk die er gevoerd werd:
een technische werkplaats, een opslag, een knooppunt in een netwerk, een
trefpunt, een rustpunt, een uitvalsbasis. Om die reden is het beter om
met Merel van Tilburg niet van de ‘dood’ maar van de ‘pluriforme
doorstart’ van het atelier te spreken.[^20]

Die pluriformiteit is een belangrijk gegeven. Alle profetieën over de
dematerialisatie van de kunst en de dood van de studio ten spijt, zijn
veel praktijken nog steeds zeer afhankelijk van de praktische
faciliteiten en eigenschappen die een atelier kan bieden:
opslagcapaciteit, werkoppervlak, of misschien de rust en afzondering die
thuis niet te vinden zijn. En ook voor meer compacte, mobiele of
virtuele kunstenaarspraktijken kan een atelier onvervangbaar zijn,
bijvoorbeeld als plek van uitwisseling, of vanwege de aanwezigheid van
gedeelde voorzieningen. De eisen die aan een atelierruimte gesteld
worden, zullen vanzelfsprekend wel sterk uiteenlopen. Een kunstenaar die
het internet als werkveld heeft, verlangt waarschijnlijk een lager
aantal vierkante meters dan een kunstenaar die installaties maakt maar
stelt misschien hogere eisen aan de kwaliteit van de internetverbinding
en een ergonomisch bureau. Als dat als een gemeenplaats klinkt, komt dat
doordat de extreme pluriformiteit van kunstpraktijken zo vanzelfsprekend
is geworden. Toch is het goed om in het achterhoofd te houden dat
atelierbeleid een pluriformiteit aan praktijken bedient en dat er daarom
een pluriformiteit aan ateliertypes nodig is. De
one-size-fits-all-ateliervoorziening waarvan door sommigen gedagdroomd
wordt, bestaat niet. Daarvoor is de doelgroep te pluriform en
veranderlijk en zijn er te veel modaliteiten en processen die op de
achtergrond meedraaien.

Het tweede narratief, dat het atelier voorstelt als stedelijke
groei-cel, is al vaak bekritiseerd maar blijft invloedrijk. Weliswaar
heeft dit denken eraan bijgedragen dat er in de afgelopen decennia in
veel steden – ook buiten Europa – geïnvesteerd is in
ateliervoorzieningen, werkplekken voor start-ups en creatieve
verzamelgebouwen (broedplaatsen of hubs), maar bij de motieven daarvoor
worden nogal eens vraagtekens geplaatst.[^21] Uit beleidsanalyses blijkt
dat ateliervoorziening in het ‘creatieve klasse’ of ‘creatieve
stad’-paradigma zelden op een letterlijke eenduidige manier begrepen
wordt als simpelweg het voorzien in atelierruimte voor kunstenaars en
creatieve werkers.[^22] Veel vaker wordt ateliervoorziening gezien als
een middel tot één of meer externe doelen, waarmee ik bedoel: doelen
buiten de kunst. Dat blijkt bijvoorbeeld uit allerlei betekenissen die
door ontwikkelaars, eigenaren en de politiek geprojecteerd zijn op
broedplaatsen – de tijdelijke creatieve verzamelgebouwen die in sommige
steden een belangrijk deel van de atelierruimte opleveren. Bijvoorbeeld:
het aanjagen van de stedelijke economie; het creëren van ‘reuring’ om
een slaperige of impopulaire hoek van de stad anders in de markt te
zetten; bijdragen aan de waardevermeerdering van het omliggende
vastgoed; het opkrikken van de leefbaarheid in een
stadsvernieuwingsgebied; het ‘mobiliseren’ of ‘activeren’ van de
omwonenden om de ‘sociale cohesie’ te vergroten.[^23] Kritiek hierop is
in de kunstwereld inmiddels bijna een platitude, maar dat neemt niet weg
dat ‘groei-cel’-hypothese in menig gemeenteafdeling nog hardnekkig
standhoudt. In verschillende plaatsen is in het atelierbeleid een
‘placemaking’-paragraaf opgenomen – Den Bosch is daar het meest recente
voorbeeld van. En een Eindhovens VVD-raadslid verklaarde in 2017 het
belang van ateliers voor jonge creatievelingen in zijn stad als volgt:
‘Kunstenaars zorgen voor een basis-ecosysteem in de stad. Zij trekken in
lege ruimten, zorgen er voor dat een buurt hip en tof wordt en als het
te netjes is trekken ze weer verder. Zo'n groep mensen kunnen we in deze
stad niet missen’.[^24]

Vanzelfsprekend kan een atelierruimte of
-complex van toegevoegde sociale of economische waarde zijn in de
omgeving, maar de vraag is of dat het hoofddoel moet zijn of een welkome
bijvangst. Atelierbeleid is tegenwoordig zelden enkel en alleen
atelierbeleid. Door de vele economische en sociale doelen die op het
atelierbeleid zijn geprojecteerd, is het creëren, beschikbaar maken en
eventueel beheren van betaalbare ateliers als zelfstandig beleidsdoel
soms ver in de achtergrond verdwenen. Terecht zwelt de kritiek daarop
aan. In discussies en debatten weerklinkt steeds vaker de eis om een
atelierbeleid te formuleren dat opnieuw het voorzien in ateliers voor de
gebruikers (meestal huurders) en atelierzoekers – kunstenaars en andere
creatieve werkers – centraal stelt. *No strings attached*.

Maar kan dat? *No strings attached*? Er gaan ook juist stemmen op dat er
meer gestuurd moet worden welke atelierzoekers op welke ateliers
aanspraak kunnen maken. Broedplaatsen bevinden zich bijvoorbeeld
bovengemiddeld vaak in voormalige school-, zorg- of kantoorgebouwen in
cultureel diverse stadswijken op enige afstand van het stadscentrum.
Rapper en schrijver over gentrificatie Massih Hutak ziet in het
broedplaatsenbeleid een Trojaans Paard ‘voor
bijna uitsluitend jonge, witte kunstenaars in bijna uitsluitend
kleurrijke buurten waar ze zelf niet vandaan komen’.[^25] Alsof er in
die buurten zelf geen ‘kunstenaars of cultureel ondernemers wonen die in
zo’n vrijgekomen gebouw (vaak hun eigen oude school of het buurthuis
waar ze zijn opgegroeid) betaalbare ruimte zouden willen huren.’ Hij
pleit ervoor dat ‘structureel en duurzaam eigenaarschap en de regie’ van
broedplaatsen worden ‘teruggeven aan de buurt en bewoners’, op een
manier ‘die buurt economisch versterkt’.[^26]

Dit toont hoe delicaat atelierontwikkeling in een gelaagde stad is.
Ateliergebouwen en broedplaatsen kunnen niet losgeweekt worden uit hun
historische, culturele, geografische en sociaal-culturele context. Een
te instrumentele relatie met die context voelt niet zuiver op de graat,
bijvoorbeeld als een project opzichtig wordt ingezet in een
gebiedsmarketingcampagne of evident dient om gentrificatie aan te
zwengelen. Tegelijk is het ontkennen van die context in het beste geval
naïef en in het slechtste geval een koloniale reflex, alsof er voet aan
wal wordt gezet in een nog onbewoond *terra incognita*. Alsof, om Hutak
te echoën, er in die wijken zelf niet een even stevige ruimtevraag
bestaat als in de rest van de stad.

Voor mij op de werktafel ligt *Drafting futures: Remembering a building*
/ *Schetsen voor de toekomst: Herinneringen aan een gebouw*, een boek
van onderzoeker Rosa te Velde uit 2021.[^27]
Het gebouw waarnaar de titel verwijst is een voormalig schoolgebouw in
Amsterdam Nieuw-West. Het huisvest momenteel Broedplaats Lely, een
omvangrijk cultureel verzamelgebouw met ateliers, woon-werkruimtes en
enkele institutionele culturele huurders – waaronder tussen 2017 tot
2024 kunstcentrum De Appel, dat het boekje uitgaf. In een minimale
beschrijving is *Drafting futures* een geschiedenis van deze plek, maar
je zou beter kunnen spreken van een meta-geschiedenis van het weefsel
van verschillende ontwikkelingen en geschiedenissen dat op deze plek is
gevormd. Deze geschiedenissen vormen niet één rond verhaal, stelt Te
Velde,

> … maar het gebouw vormt de fysieke verbinding tussen allerlei
> heterogene maar onderling verweven historische ontwikkelingen en
> fenomenen: de verzuiling, modernistische stedenbouw en maakbaarheid;
> demografische verschuivingen en golven van stedelijke verwaarlozing en
> herinvestering; te weinig en te veel sociale cohesie; en recenter, de
> pijlsnelle opkomst van ‘creatieve stad/klasse’-concepten en van
> gentrificatie als een schijnoplossing voor segregatie.[^28]

*Drafting futures* handelt niet specifiek over atelierbeleid. Ik noem
het hier omdat het voor mij atelierontwikkeling in de gelaagde stad
illustreert. Ateliers ontstaan niet in een lege ruimte, maar worden
ingemetseld in een complexe realiteit.

## Een deksels probleem

Wat het bovenstaande duidelijk maakt, is dat het ateliervraagstuk niet
een technisch probleem is dat door onderzoekers tegen een neutrale
achtergrond geplaatst kan worden, om vervolgens bestudeerd, beschreven
en uiteindelijk opgelost te worden. Het is een vraagstuk dat volledig is
verknoopt met andere – grotere – vraagstukken, zoals de verdeling van
stedelijke ruimte; veranderende opvattingen van het kunstenaarschap; de
organisatie van arbeid in de cultuursector en de creatieve industrie;
demografische en economische krimp en groei. Dat blijkt alleen al uit de
heterogene terminologie in artikelen, beleidsnota’s en rapporten over
atelierbeleid, waarin talloze woorden weerklinken die overgeheveld zijn
uit de economie, geografie en bedrijfskunde: broedplaats,
‘maatschappelijk vastgoed’, de ‘creatieve klasse’, gentrificatie,
*social return on investment* en ‘ijzeren voorraad’.

Als je de term een beetje ruim opvat, zou je het ateliervraagstuk een
‘wicked problem’ kunnen noemen. Dat is een begrip uit de bestuurskunde
om taaie vraagstukken te beschrijven die oneindig uitklapbaar zijn en
steeds nieuwe vragen creëren. Net als bij andere *wicked problems* het
geval is, lopen oorzaak, symptoom en gevolg bij het ateliervraagstuk op
verwarrende wijze door elkaar. Bijvoorbeeld: atelierbeleid kan
gentrificatie veroorzaken, maar gentrificatie resulteert ook in
ruimte-schaarste en kan dus een ateliertekort tot gevolg hebben.
Kunstenaars werden via atelierbeleid ‘moeilijke’ wijken in genavigeerd
om de aantrekkelijkheid ervan te verhogen, maar nu ook die stadswijken
in de lift zitten, sluiten de broedplaatsen en is er voor de kunstenaars
geen plek meer. Een stokkende atelierwerking in een stad kan een
symptoom zijn van een geërodeerde kunstecologie, maar kan die erosie
tegelijk verder katalyseren omdat kunstenaars vertrekken en er minder
werk geproduceerd en gepresenteerd wordt. Veranderend kunstenaarschap
veroorzaakt een vraag naar andere werkruimtes, maar andersom hebben
veranderingen in het aanbod van werkruimtes ook hun weerslag op het
kunstenaarschap. Zukin beschrijft bijvoorbeeld dat de beschikbaarheid
van ruime lofts in SoHo kunstenaars ertoe verleidde om ‘groter te
werken’, terwijl volgens een recent artikel steeds meer kunstenaars in
New York juist om financiële redenen in hun woon- of slaapkamer atelier
houden en daarom ‘kleiner werken’.[^29] Hetgeen ons brengt bij weer een
andere paradox, namelijk dat in veel steden een atelierbeleid is
ontwikkeld vanuit de aanname dat creatief kapitaal de belangrijkste
economische aandrijfas wordt na het verdwijnen van de industrie uit de
stad, terwijl door het recente economisch succes in dezelfde steden nu
dat creatieve kapitaal dreigt te verdwijnen.

We kennen het verhaal van Alexander de Grote die met één slag van zijn
zwaard de onontwarbare Gordiaanse knoop doorhakt. Beleidsmakers dromen
van een dergelijk simpel antwoord op een complex probleem. Laten we
argwanend zijn jegens te simplistische voorstellen om atelierbeleid weer
in gang te trekken. In mijn optiek gaat er juist waarde schuil in de
manier waarop het ateliervraagstuk verknoopt is met andere vraagstukken.
Het laat zien dat een strijd voor een eerlijk atelierbeleid altijd
onderdeel is van een strijd vóór eerlijke ruimteverdeling in stad en
land, vóór een eerlijk woonbeleid en vóór bestaanszekerheid.
Atelierbeleid kan en moet in de toekomst meer pluriform, meer
gebruikersgericht en minder precair zijn. Maar met *strings attached*,
a.u.b..

# 2. Wie vraag? Werkplekken voor nomaden en nestblijvers

Voor wie is atelierbeleid eigenlijk bedoeld? Dat is een misleidend
simpele vraag die nog niet zo makkelijk te beantwoorden is. Allereerst
is het duidelijk dat er een verschil is tussen de vragende partij (of
vragende partijen) en de in het beleid gedefinieerde doelgroep. De
vragende partij bestaat uit beeldend kunstenaars, vormgevers, dansers,
schrijvers, curatoren, makers, denkers, musici en muzikanten.
Zondagsschilders, deeltijdtheoretici en fulltime creatieve duizendpoten.
Mensen van alle leeftijden en met alle denkbare achtergronden die met
elkaar gemeen hebben dat ze een ruimte buiten het huis nodig hebben of
verlangen om werk te maken.

Paradoxaal genoeg is de doelgroep van atelierbeleid tegelijk breder en
smaller gedefinieerd. De opkomst van de ‘broedplaats’ markeert een
aandachts-verbreding in het beleid van de kunsten naar de ‘creatieve
industrie’, een notoir brede categorie waartoe ook software developers,
game-ontwerpers, producenten, creatieve ondernemers en marketeers
gerekend worden. Ook deze beroepsgroepen worden dus betrokken bij het
atelierbeleid.[^30] Tegelijk wordt de term ‘kunstenaar’ steeds nauwer
gedefinieerd. Hierin is Amsterdam het voorland van veel andere plaatsen.
In Amsterdam worden kandidaat-atelierhuurders getoetst aan criteria als
professionaliteit, artistieke inhoudelijke kwaliteit, erkenning uit het
veld en zelfs signatuur en auteurschap.[^31] Een vergelijkbaar
toetsingssysteem wordt nu in Den Bosch ingevoerd.

Die definiëringsdrang is het gevolg van ruimte-schaarste. Omdat er veel
te weinig werkplaatsen zijn, neemt de noodzaak toe om strenger te
selecteren aan de poort. Maar je voelt de spanning die ontstaan is
tussen de vernauwde professionaliteitsfuik en de brede ateliervraag.
Hobbyisten en deeltijdkunstenaars vallen in de regel als eerste af,
hoewel ook zij een legitieme ruimtevraag hebben. En wanneer is een
kunstenaarspraktijk ‘professioneel’? Waar trek je die grens als een
kunstenaar zijn, haar of hun praktijk moet ondersteunen met twee of drie
bijbanen? Waarom zou de verhuurder (of een verlengstuk daarvan) over
artistieke kwaliteit mogen oordelen? Zorgt de nadruk op erkenning vanuit
het veld er niet voor dat kunstenaars met een afwijkend profiel of
parcours eerder afvallen? Doorstroming zorgt voor een aanwas van jonge
kunstenaars, maar waar kunnen oudere kunstenaars dan terecht in een
onbetaalbaar geworden stad?

Ik richt mij in dit hoofdstuk niet op de doelgroep van het atelierbeleid
maar op de vragende partij in ruime zin, kunstenaars en cultuurwerkers
van diverse pluimage. Het is geen kwantitatieve peiling van hun
ruimtevraag, maar eerder een kwalitatieve dieptepeiling van de factoren
die deze ruimtevraag informeren. Deels zijn dat factoren die betrekking
hebben op de veranderende kunstenaarspraktijk en -ecologie, zoals
internationalisering en professionele onzekerheid. Voor een ander deel
zijn het parameters die bepalend zijn voor de economische positie van de
vragende partij, zoals inkomen en woonlasten.

Een cruciale term hierbij is de term ‘precariteit’, of
bestaansonzekerheid, die vaak wordt gebruikt om de onzekere economische
realiteit te beschrijven van werkers in de post-fordistische economie
voor wie onregelmatig werk en inkomen de norm is. Maar de term kan ook
breder begrepen worden, om een meer existentiële onvastheid te
beschrijven: als ‘leven met het onvoorziene, met contingentie’, aldus
cultuurfilosoof en literatuurwetenschapper Lauren Berlant in haar
inmiddels klassieke werk *Cruel Optimism* uit 2011.[^32] Die onvastheid
kan overlopen van het ene naar het andere levensdomein: van werk, naar
wonen, naar zorg, naar identiteit, naar gezondheid.[^33] Nog breder
beschrijft Pascal Gielen precariteit als ‘een werkregime waarin roofbouw
op de mentale reserves geaccepteerd is en tegelijk je professionele
handelingsvrijheid wordt ingeperkt’.[^34] In mijn schets van de vragende
partij in het ateliervraagstuk komt elk van deze verschillende
definities van precariteit aan de orde.

We beginnen met de arbeidspositie van kunstenaars en cultuurmakers. Want
wat er binnenkomt per maand bepaalt hoeveel er aan een werkplek
uitgegeven kan worden. Het algemene beeld is niet florissant. Ondanks
dat ‘de professionalisering van de kunstensector zich verderzet en de
globale budgetten voor kunst stijgen, klinkt de alarmbel over de
precaire positie van kunstenaars luider dan ooit tevoren’, om een
Vlaamse studie uit 2019 naar de inkomenspositie van kunstenaars aan te
halen.[^35] Deze typering gaat ook op voor Nederland. Na verschillende
bezuinigingsrondes zijn veel regelingen en arbeidsplaatsen verdwenen,
terwijl onbetaald werk verder is genormaliseerd en precaire
arbeidsrelaties en onregelmatige, lage inkomens inmiddels de norm lijken
te zijn – zeker voor jonge kunstenaars en cultuurwerkers.

In 2016 verscheen het rapport *Verkenning arbeidsmarkt culturele sector*
(2016) van de SER en de Raad voor Cultuur. Volgens dat rapport
verdienden afgestudeerden in de autonome beeldende kunst toen gemiddeld
bruto 880 euro per maand. Er werd ook een steile toename van het aantal
zelfstandigen in de culturele sector geconstateerd: een toename van
20,4% tegen 9,6% in de hele economie.[^36] In 2020 berekenden
onderzoekers Claartje Rasterhoff en Bjorn Schrijen op basis van cijfers
van het CBS dat een cultuurwerker gemiddeld 729 euro per maand en 11.080
per jaar *minder* verdiende dan een gemiddelde werknemer in Nederland.
Het jaarloon over 2018 van zelfstandigen in de cultuursector lag volgens
hun berekeningen 12.000 euro lager dan het gemiddelde jaarinkomen van
zelfstandigen in de gehele economie.[^37] Het beeld dat wordt geschetst
in de *Monitor Kunstenaars en andere werkenden met een creatief beroep,
2021* van het CBS lijkt op het eerste gezicht minder negatief, maar
toont wel grote inkomensverschillen tussen kunstenaars en andere
creatieve beroepen. Binnen de kunstenaars-categorie verdienen de
‘beeldende beroepen’ dan weer een stuk minder dan de ‘uitvoerende’ en
‘ontwerpende’ beroepen.[^38] Ook binnen die categorie is de precariteit
niet evenredig verdeeld. Vrouwelijke beeldend kunstenaars verdienen
gemiddeld 20 procent minder dan mannelijke collega’s, volgens een
onderzoek van de Boekmanstichting in opdracht van het Niemeijer Fonds.
Zij hengelen verhoudingsgewijs ook minder subsidie binnen dan mannelijke
beeldend kunstenaars.[^39]

In het kort kan de arbeidspositie van cultuurwerkers dus zo worden
samengevat: ze zijn bovengemiddeld vaak zelfstandig ondernemer; ze zijn
bovengemiddeld vaak gewend aan flexibele arbeidsrelaties; ze bouwen
bovengemiddeld vaak hun inkomen op uit een palet van
deeltijds-werkzaamheden naast hun praktijk als kunstenaar of
cultuurwerker; dat inkomen is gemiddeld genomen laag tot zeer laag; en
vrouwen verdienen vaak minder dan mannen.

Hoe wonen kunstenaars en cultuurwerkers? Hoewel er bij mijn weten geen
recente studies van hun woonsituatie bestaan (het meest recente
voorbeeld dat ik ken is een boek uit 2005 over de woonsituatie van de
‘creatieve klasse’), deel ik de veronderstelling van onderzoekers Alix
De Massiac en Vincent van Velsen uit 2015 dat de financiële onzekerheid
die het artistieke bestaan met zich meebrengt zich vaak vertaalt in een
precaire positie op de woningmarkt.[^40] In het algemeen geldt dat een
ongunstige inkomenspositie vaak gepaard gaat met een ongunstige positie
op de woningmarkt. Mensen met flexibel werk ondervinden vaker dan
gemiddeld problemen op de woningmarkt.[^41] Kopen is voor veel precaire
werkers geen optie en door de lange wachtlijsten is de sociale
woningvoorraad in de steden voor hen niet altijd toegankelijk.
Ondertussen ontwikkelt ook de huurmarkt zich in zijn geheel op een
manier die ongunstig is voor precaire werkers. In het kort: er zijn
minder woningen beschikbaar, ze worden steeds duurder en de wachtlijsten
langer. De huren zijn in de afgelopen jaren sprongsgewijs gestegen,
terwijl het woningtekort opliep en de bouwproductie bleef haperen.[^42]
Steeds meer huurders ondervinden financiële problemen.[^43] Een deel van
deze precaire werkers is daarom aangewezen op precaire woonvormen, zoals
anti-kraak of verhuur onder de leegstandswet. Andersom is gekend dat een
precaire woonsituatie psychische en fysieke klachten kan veroorzaken en
zo weer een slechtere uitgangspositie op de arbeidsmarkt tot gevolg kan
hebben, zodat er een vicieuze cirkel kan ontstaan van onzeker wonen en
onzeker werk.[^44]

Er is wel een conditie die kunstenaars en cultuurwerkers onderscheidt
van de andere precaire beroepsgroepen en die wel degelijk impact heeft
op het atelierbeleid en de bredere ruimtevraag van kunstenaars, namelijk
de internationalisering van het kunstenveld. De Massiac en Van Velsen
constateerden een ‘hoge mate van ‘verhuis-willigheid’’ onder kunstenaars
die het gevolg is van de internationale mobiliteit die in het
kunstenveld gewoon is. Kunsthogescholen, *post-graduate* opleidingen en
kunstinstellingen maken deel uit van een internationaal netwerk dat
zeker in de Global North fijnmazig is. Het onderwijs wordt in toenemende
mate in het Engels gegeven en ook de staf en het netwerk van
onderwijsinstellingen is niet meer per definitie aan regionale of
nationale grenzen gebonden. Presentatie-instellingen proberen een
internationaal aansprekend programma ontwikkelen. Residenties zijn in de
laatste twee decennia sterk in aantal toegenomen en krijgen een steeds
meer belangrijke rol als ‘sites where mobility and displacement are
employed as conditions for nurturing artistic productivity’.[^45]

Daaraan wil ik toevoegen dat die mobiliteit op gespannen voet staat met
het sociale huurstelsel in Nederland, dat via een wachtlijsten-systeem
is ingericht om plaatsgebondenheid en lange-termijn-planning te belonen.
Internationale kunststudenten en grensoverschrijdend opererende
kunstenaars die per direct betaalbare woonruimte in een bepaalde plaats
zoeken, kunnen maar moeilijk en mondjesmaat door het sociale huurstelsel
geaccommodeerd worden, en zijn daarom in de praktijk vaak aangewezen op
het informele circuit van bevriende kunstenaars of instituties of op de
schimmige parallelle woningmarkt van anti-kraak, onderhuur,
internetverhuur en vakantieverhuur. Ik ken verschillende recente
voorbeelden van kunstenaars en cultuurwerkers die werk maken over hun
eigen precaire woonsituatie. De uitzichtloze zoektocht van een
internationale kunststudent in Nederland naar betaalbare, niet-precaire
woonruimte is door Lyubov Matyunina op
hilarische wijze verbeeld in de driedelige film *I am a tool of gentrification*.[^46] Ehsan Fardjadniya
documenteerde in een serie Youtube-vlogs zijn strijd om te voorkomen dat
hij tijdens de coronacrisis uit zijn tijdelijke woning gezet zou worden.
Tegelijk gebruikte hij het medium om de nog penibelere woonsituatie van
ongedocumenteerde migranten in Amsterdam aan te kaarten.[^47] Ontwerper
Dhiren Rao studeerde in 2022 af bij Product Design ArtEZ met het project
‘THIS IS MY HOME’, een bouwpakket voor een uitklapbare parasitaire
wooncabine die in de gangen van de academiegebouwen geplaatst konden
worden, ‘als kortetermijnoplossing voor internationale studenten om te
overleven op kunstacademies’.[^48]

Niet alleen op de woningmarkt, maar ook in de ateliervoorziening
ontstaan uitdagingen door internationalisering. Gemeentebesturen en
atelierorganisaties worstelen met de vraag hoe ze de ateliervoorraad
toegankelijk kunnen maken of houden voor instromers, zonder dat het tot
verdringing leidt van de ‘zittende’ kunstenaarspopulatie. In Amsterdam
slaagt men er in elk geval niet in om deze evenwichtsoefening tot een
bevredigend einde te brengen. Om ateliers vrij te spelen voor
internationaal talent en de ‘doorstroming’ te bevorderen, werkt men daar
zoals eerder gesteld met leeftijdsgebonden, kortlopende
ateliercontracten van twee keer vijf jaar, waardoor het voor oudere
kunstenaars en kunstenaars die een afwijkend professioneel parcours
afleggen nog moeilijker wordt om een atelier te bemachtigen of zelfs te
behouden.[^49]

De voortschrijdende internationalisering van het kunstenveld zorgt niet
alleen voor praktische belemmeringen in de voorziening van woon- en
werkruimtes. Er gaat nog steeds een zekere betovering uit van de
levensstijl van de ‘poverty jetset’ (vooruitbetaalde vliegtickets,
vluchtige verhoudingen en culturele wortelloosheid).[^50] Maar er worden
ook vraagtekens worden geplaatst – onder andere door grensoverschrijdend
opererende kunstenaars en curatoren – bij de manier waarop
internationale mobiliteit in het veld een norm is geworden die
stilzwijgend en kritiekloos aanvaard is. In de publicatie *(Re)Framing
the International* (2018) stelt Joris Janssens van het Vlaamse
kenniscentrum Kunstenpunt vast dat de ‘tijd van onschuld’ met betrekking
tot internationalisering voorbij is.[^51] Allereerst omdat de grote
ecologische belasting van internationale mobiliteit en in het bijzonder
vliegverkeer steeds moeilijker te negeren is. Maar ook omdat ‘meer’
internationale verplaatsingen en samenwerkingen niet per se gelijkstaat
aan ‘betere’ internationale verplaatsingen en samenwerkingen. Daarbij
steekt de internationaliseringsdrang fel af tegen de achtergrond van de
‘vlucht inwaarts’ die zich momenteel in veel landen afspeelt, en die
zichtbaar wordt in een verhit migratiediscours, economisch
protectionisme en de opkomst van populisme en nationalisme. En tot slot
wordt vastgesteld dat toegang tot de ‘transnationale ruimte’ voor
productie en presentatie onevenredig is verdeeld, zodat
internationalisering in zijn meest negatieve vorm alleen maar bestaande
verschillen in economisch en symbolisch kapitaal verder verdiept.[^52]

Volgens onderzoeker Errol Boon wordt internationalisering van het
kunstenveld vaak gelegitimeerd vanuit kosmopolitisch denken:
interculturele uitwisseling leidt tot beter wederzijds begrip en een
scherper inzicht in de relativiteit van de in de eigen cultuur vigerende
normen- en waardenpatronen. In de praktijk echter, stelt Boon, uit die
internationalisering zich vaak in een soort nomadische onthechting van
precaire kunstenaars die van plek naar plek zweven:

> This is a widespread phenomenon that we can interpret as a form of
> alienation from (the notion of) one’s home: instead of a place where
> you live, one’s home transforms into a hub from where you work,
> becoming ‘a changing network of relations’, as one interviewee defined
> the word home.[^53]

Ook bij gastateliers en residenties speelt de vraag van
toegankelijkheid, zij het op een meer impliciete manier. Denkers als
larose s. larose, Pascal Gielen en Hito Steyerl
hebben erop gewezen dat door internationalisering in de kunsten
eigenschappen als mobiliteit, productiviteit en flexibiliteit worden
beloond. Immobiliteit en inflexibiliteit, daarentegen, worden
bestraft.[^54] Onderzoeker Annelies Van Assche, die bestaansonzekerheid
onder dansers in internationale circuits onderzocht, spreekt van een
levensstijl van ‘uit je koffer leven’ – een levensstijl die
vanzelfsprekend andere levenskeuzen en scenario’s uitsluit, zoals het
krijgen van een kind of het op je nemen van mantelzorg van een vriend of
familielid.[^55] Ook kunstenaars die van een bijbaan afhankelijk zijn
die niet gepauzeerd kan worden, kunstenaars met handicap en kunstenaars
die afkomstig zijn uit landen zonder openbare of particuliere
financieringsinfrastructuur kunnen maar beperkt profiteren van de
internationalisering van het kunstenveld.[^56]

De nomadische levensstijl die in de creatieve sector (en vooral in de
beeldende kunst en podiumkunsten) de norm is geworden, hangt samen met
hoe creatieve arbeid georganiseerd is. Sinds de jaren 1990 is het
‘project’ de geijkte vorm voor culturele en creatieve productie.[^57]
Het project is dan een verzamelnaam voor tijdelijke
samenwerkingsverbanden die vaak op locatie plaatsvinden, en die in de
regel gefinancierd worden met een al even tijdelijke ‘projectsubsidie’.
Projectwerk verhoogt de collectieve productiviteit en creativiteit voor
de duur van het project; tegelijk is er tijdens het project vaak al een
vorm van onthechting gaande, omdat het volgende project nog gevonden of
vastgelegd moet worden. De socioloog Pascal Gielen stelt in dit verband:
‘\[W\]ie van project naar project springt, begrijpt dat deze manier van
werken op termijn intellectuele en lichamelijke roofbouw pleegt. *The
project squeezes you out*’.[^58] Deze vorm van werken – nomadisch,
flexibel, projectmatig, onregelmatig – is vergaand genormaliseerd in de
kunsten, maar wint ook in andere sectoren terrein; denk aan
maaltijdbezorgers en taxichauffeurs. Voor steeds grotere delen van de
arbeidspopulatie is onregelmatig werk en inkomen eerder regel dan
uitzondering. Gielen en andere sociologen zien in de kunstenaar daarom
‘een spilfiguur in de neoliberale transformatie van
arbeidsverhoudingen’.[^59]

Het is een bekende paradox dat de professionalisering van de kunsten
niet per definitie tot een meer op de hoofdzaak – namelijk
kunstproductie – gerichte kunstenaarspraktijk leidt, maar juist tot
gevolg heeft dat randzaken een steeds groter tijdsaandeel vragen: ‘Meer
en meer organisaties richten zich op de ondersteuning van kunstenaars en
hun projecten – denk aan atelierwerkingen, kunstenaarsresidenties, labs,
werkplaatsen en alternatieve managementbureaus – maar toch blijven
artiesten aangeven steeds meer tijd en energie te moeten investeren in
productie, netwerken, administratie en coördinatie’, wordt gesteld in
een Vlaamse publicatie over de positie van de kunstenaar in het
hedendaagse kunstenveld. Het ‘vrijwaren van tijd en mentale ruimte’ in
het ‘web van activiteiten en engagementen’ wordt in het boek aangewezen
als een van de grootste uitdagingen voor beeldend kunstenaars en
podiumkunstenaars.[^60]

Hier benaderen we Gielens ruime definitie van precariteit als
professionele onzekerheid die voortkomt uit de inperking van autonomie
en het interen op de mentale reserves. Het kunstatelier is, zoals
gesuggereerd in het inleidende essay, zelden nog een plek die exclusief
gewijd is kunst*productie*.[^61] Dat neemt niet weg dat het atelier –
als een gecodeerde plek die verschilt van huiselijke en civiele ruimtes
– wel een belangrijke isolerende of dempende rol kan hebben in een tijd
dat het ‘vrijwaren van tijd en mentale ruimte’ een belangrijke opgave is
in het ‘web van activiteiten en engagementen’. Die capsule-functie
verklaart wellicht de aanhoudende aantrekkelijkheid van het atelier, ook
voor ‘post-studio’-praktijken in tijden van mondialisering, suggereert
Maaike Lauwaert: ‘The current revival or re-valuation of the personal
studio as a physical and constant private space has to be read in light
of an era dominated by globalisation, hypermobility and an excess of
information’.[^62]

Laten we terugkeren bij de vraag waarmee we begonnen: voor wie is
atelierbeleid eigenlijk? Eerder constateerden we dat er tegenwoordig een
gewerkt wordt in een grote variëteit aan media, werkwijzen en thema’s en
dat een succesvol atelierbeleid daarom een grote pluriformiteit aan
praktijken moet kunnen bedienen. Toch zijn er ook overeenkomsten die van
de bonte stoet kunstenaars en cultuurwerkers een duidelijke groep maken.
Zij verdienen een inkomen uit een palet van werkzaamheden en zijn gewend
aan onzekere arbeidsrelaties. Voor een deel van hen is een onvaste
woonsituatie normaal. En in een leven dat wordt gekenmerkt door
beweging, onregelmatigheid en onzekerheid kan het atelier als een
rustpunt fungeren. In plaats van een type kunstenaarspraktijk te
bevoordelen en andere praktijken te benadelen, zou atelierbeleid deze
sociaaleconomische groepskenmerken in acht moeten nemen. Een
atelierbeleid dat drijft op de begrippen doorstroming en tijdelijkheid
kan huurders verder in de precariteit drijven. Maar een robuuste
ateliervoorziening kan ook de stabiliteit bieden die huurders instaat
stelt om aan lange termijnplanning te doen, een duurzame praktijk uit te
bouwen en zo stapsgewijs de precariteit te ontstijgen.

# 3. Centrum en periferie: Een kleine geografie van het ateliervraagstuk 

Op welke plekken is de nood aan ateliers hoog en waarom daar? Is
ateliertekort een typisch grootstedelijk probleem, of speelt het breder?
In dit korte hoofdstuk verzamel ik inzichten uit lokale beleidsanalyses
en krantenartikelen uit Nederland (en in mindere mate België) om een
beeld te schetsen van de geografie van het ateliervraagstuk.

Allereerst is het goed om vast te stellen dat er niet één dominante vorm
van atelierbeleid bestaat in Nederland. Nederland is een veelstromenland
van ateliervoorzieningen en -modellen. Weliswaar voeren alle grote en
veel middelgrote steden in Nederland atelierbeleid, maar daar wordt op
zeer verschillende manieren invulling aan gegeven. Het ontstaan van
verschillende lokale werkingsmodellen heeft geresulteerd in grote
onderlinge verschillen op zowat alle niveaus: het relatieve aantal
beschikbare ateliers, de exploitatieduur, de gemiddelde of maximale
vierkante-meterprijs, het type huurcontract waarmee wordt gewerkt, de
toewijzing, regie, de mogelijkheid tot huurdersinspraak, bestuurlijke
verantwoordelijkheid, enzovoort.[^63] Ook de partijen die het aanbod van
ateliers creëren of reguleren verschilt per plaats. Er zijn natuurlijk
eigenaren (zowel publiek als privaat), maar ook beheerders,
ontwikkelaars, bemiddelaars, broedplaatsmakelaars,
anti-kraak-verhuurders enzovoort. De ervaring van een atelierzoeker in
Eindhoven kan sterk verschillen van een huurder in Rotterdam, Deventer
of Groningen.

Lokale verschillen verbloemen echter dat atelierontwikkeling vrijwel
overal op hetzelfde knelpunt stuit. In de meeste Nederlandse steden
geldt dat de vraag naar atelierruimte of creatieve werkruimte het aanbod
overstijgt. In het afgelopen decennium hebben verschillende gemeenten en
atelierbeheerders hun atelierbeleid laten doorlichten. Dat gebeurde
onder andere in Rotterdam, Den Haag, Utrecht en Arnhem. Uit deze lokale
analyses komt steeds ongeveer dezelfde diagnose naar voren: de vraag
naar ateliers groeit, maar de wachtlijsten worden langer omdat het
aanbod niet meegroeit of zelfs slinkt. Daardoor ontstaat een ‘mismatch’
tussen de ruimtevraag en het ruimteaanbod.[^64]

Deze ‘mismatch’ wordt vooral geassocieerd met de grote steden die
traditioneel al een sterke ateliervraag kennen, omdat er een robuuste
culturele infrastructuur aanwezig is van sleutelinstellingen en
-voorzieningen zoals een kunstacademie, presentatie-instellingen en
werk- en netwerkmogelijkheden. In een Brusselse enquête onder
kunstenaars uit 2020 blijkt dat men naast een geschikte ruimte in de
stad ook een ‘ondersteunende dynamiek’ zoekt. Het gaat dan om een
‘selectieomgeving (bestaande uit peers, curatoren en opinieleiders op
lokaal of internationaal niveau)’ die vooral voor jonge kunstenaars
belangrijk blijkt ‘voor het genereren van
zichtbaarheid en legitimiteit en voor verdere groeimogelijkheden’.[^65]
Die selectieomgeving is vooral aanwezig in de grote steden, die daarom
een belangrijke aantrekkingskracht blijven houden. In Amsterdam zoeken
jaarlijks bijna 1700 kunstenaars een plek. Dat is bijna net zoveel als
het totale aantal ateliers in de stad, inclusief atelierwoningen.[^66]

Eerder stipte ik al aan dat atelierbeleid steeds vaker wordt gekoppeld
aan gebiedsontwikkeling of zelfs wordt ingezet om gentrificatie te
stimuleren, met alle problemen van dien. Met deze trend gaat een
geografische verschuiving gepaard van presentatieplekken en creatieve
werkruimtes van het centrum naar de buitenwijken en de stadsrand. In
sommige gevallen heeft deze verschuiving een ideologische grond:
instellingen en kunstinitiatieven worden gestimuleerd om ‘de (nieuwe)
wijken’ in te gaan, om allianties te sluiten met lokale en kleinschalige
cultuurinitiatieven, met als doel om kunst en cultuur toegankelijker te
maken voor bredere lagen van de samenleving.[^67] In sommige gevallen is
de verschuiving pragmatisch ingegeven: in het centrum is simpelweg de
ruimte meer schaars en duurder. In weer andere gevallen is er een
duidelijke gentrificatiedimensie. Een broedplaats, ateliergebouw of
satelliet van een gerenommeerde instelling in een
(her)ontwikkelingsgebied is in dat geval vooral bedoeld als een lokeend
voor nieuwe inkomensgroepen of investeerders.[^68] Vaak is er sprake van
een moeilijk te ontwarren mix van goede bedoelingen, opportunisme en
gentrificatie-bevorderend beleid. De kritiek op deze ontwikkeling neemt
overigens ook toe. Sommigen wijzen op de verarming van het
centrum-stedelijke culturele milieu ten gevolge van de beweging naar
buiten; anderen maken bezwaar tegen de verdringing van buurtinitiatieven
op de vestigingslocaties van deze ‘gentrificatiemachines’.[^69]

Toch is het ateliervraagstuk niet enkel een grootstedelijk probleem. Uit
de lokale atelierbeleidsanalyses komt een complexer beeld naar voren.
Ook middelgrote en kleine steden en regiocentra buiten de Randstad zien
zich in toenemende mate genoodzaakt om een atelierbeleid te
(her)formuleren om het aanbod op te schroeven. Lokale kranten schrijven over de atelierproblematiek in
bijvoorbeeld Assen, het Groningse ommeland en het dorp Driebergen.[^70]
Atelierhuurders in Maastricht, Tilburg, Arnhem en Eindhoven agendeerden
voorbeelden van slecht beleid en slecht beheer in lokale publicaties. In
plaatsen zoals Groningen en Zaanstad werden manifesten geschreven door
huurders en kunstenaarsorganisaties. En in Deventer greep een kunstenaar
een residentie aan om zijn eigen atelierzoektocht ten toon te stellen –
een voorbeeld dat ik later uitgebreider bespreek.

Veelzeggend is dat ook het atelierbeleid in de vier grote steden zich
steeds meer op het buitengebied richt. In een rapport naar kansen voor
huisvesting van Utrechtse creatieve makers wordt gekeken naar de
stedelijke regio in plaats van naar de stad zelf.[^71] Rond Amsterdam
lijkt er een soortgelijke aandachtverschuiving van de stad naar de
regio. De Zaanstad wordt langzamerhand een culturele uiterwaarde van
Amsterdam. Er openden in de laatste jaren verschillende broedplaatsen en
het Hembrugterrein, een voormalig centrum van de munitie-industrie, nam
de rol over van de NDSM-werf als troetelrafelrand met een mix van
commerciële en culturele voorzieningen.[^72] Kortom: het
ateliervraagstuk lijkt zich te ontwikkelen van een specifiek
grootstedelijk probleem naar een punt van zorg voor een waaier aan
gemeenten.

Deze ontwikkeling laat zien dat de vraag naar ateliers niet exclusief
afhangt van de lokale aanwezigheid van een sterke
cultureel-professionele infrastructuur. Voor een belangrijk deel volgt
de vraag bredere demografische ontwikkelingen die ook zichtbaar zijn op
de woningmarkt. Op de woningmarkt is het duidelijk dat de vier grote
steden in trek blijven, maar dat als keerzijde van het ‘succes’ er ook
een tegendynamiek ontstaat. Jonge gezinnen, middeninkomens en precaire
werkers vertrekken uit deze dure steden, of kiezen bij voorbaat voor een
andere vestigingsplaats. Dat creëert elders een waterbedeffect. Door de
*spill-over* van de steeds duurder wordende Randstad stijgen ook in
steden elders in het land de woningprijzen snel.

Dat het ateliervraagstuk gekoppeld is aan bredere demografische trends
is bijvoorbeeld zichtbaar in Arnhem. Daar bestond al een grote
atelierbehoefte (door de aanwezigheid van de kunstacademie ArtEZ en het
inmiddels nomadische Dutch Art Institute), maar kwam de bestaande
voorraad extra onder druk te staan door de instroom van kunstenaars,
creatieve ondernemers en cultuurwerkers vanuit andere delen van het
land, de Randstad in het bijzonder. De culturele en creatieve sector in
Arnhem is in ruim een decennium met in ieder geval 30 procent gegroeid,
blijkt uit een recent onderzoek van Bureau Buiten in opdracht van de
gemeente uit 2019. Op basis daarvan gaat het onderzoeksbureau uit van
ongeveer 70.000 vierkante meter totale ruimtebehoefte. Tegenover de
groei van de ateliervraag staat echter een verwachte afname van het
aanbod, van 66.000 vierkante meter creatieve werkruimte in 2018 naar
54.500 in 2024.

In steden als Rotterdam, Den Haag en Amsterdam wordt het atelierbeleid
vaak gelegitimeerd met het argument dat kunstenaars en creatieven anders
massaal uitwijken naar buitenlandse grote steden zoals Berlijn of
Keulen, Brussel of Antwerpen, Athene of Warschau. (Hetzelfde argument is
overigens in die steden hoorbaar.) Ongetwijfeld is er sprake van een
relatief hoge graad van internationale verhuisbereidheid bij deze
groepen. Maar de binnenlandse verhuisdynamiek mag niet over het hoofd
worden gezien. Arnhem is een illustratief voorbeeld van hoe de
aanzwellende populariteit van een stad zorgt voor een groeiende
ateliervraag en tegelijk een afname van het aanbod tot gevolg kan
hebben. De woningbouwopgave is in Arnhem zo pregnant dat er bij de
herbestemming van gebouwen en herontwikkeling van stedelijke ruimtes
vooral wordt gekeken naar hoe er een zo hoog mogelijk aantal vierkante
meters woonruimte gecreëerd kan worden. Leegstaande schoolgebouwen
worden tot appartementencomplex verbouwd, terwijl ze tien jaar geleden
misschien tot ateliercomplex zouden zijn herbestemd. En door de kortere
‘tussentijd’ in herontwikkelingstrajecten is er bovendien steeds minder
tijdelijke atelierruimte beschikbaar. De vraag naar atelierruimte stijgt
dus parallel aan de groeiende populariteit van de stad, maar de
beschikbaarheid van atelierruimte daalt ten gevolge van die groeiende
populariteit.

Het ateliervraagstuk ontwikkelt zich van een specifiek grootstedelijk
probleem naar een punt van zorg voor een grote variëteit aan plaatsen,
waaronder ook kleinere gemeenten in stedelijke regio’s en regiocentra
buiten de Randstad. Maar op die verschillende plaatsen manifesteert het
zich op verschillende manieren. Een belangrijke beleidsmatige overweging
in de grote en middelgrote steden is *waar* de beschikbare energie en
middelen worden aangewend. Wordt er ingezet centraal gelegen
ateliergebouwen, broedplaatsen en project spaces om de verdere
mummificering van het centrum tegen te gaan? Of is het beter om te
investeren op meer perifere plekken waar de prijzen wellicht lager
liggen en er meer gebouwen beschikbaar zijn? In kleine plaatsen is het
meer pionieren. Van een formeel atelierbeleid is vaak geen sprake. Het
ateliertekort komt daar pas in beeld als het door de lokale
kunstenaarspopulatie wordt geagendeerd. (Dat er ook op die ‘beleidsloze’
plekken veel mogelijk is, bewijst De CultuurHoek in Driebergen, een
voorbeeld dat nog uitvoerig ter sprake komt.)

De basisuitdaging is wel hetzelfde in grote steden en kleine plaatsen:
Hoe ontwikkel je volume in een tijd dat betaalbare ruimte schaars is? In
de volgende hoofdstukken behandel ik enkele vigerende reacties – echte
‘antwoorden’ zijn het niet – op die vraag. Te beginnen met de meest
gangbare maar, in mijn ogen, minst heilzame reactie op het
volumeprobleem: vol in te zetten op tijdelijkheid.



# 4. Blijvend onzeker: Een kleine geschiedenis van tijdelijkheid

Al zolang ateliervoorziening in Nederland bestaat als stedelijke opgave,
bestaan er vormen van atelierontwikkeling die tijdelijk van aard zijn.
Vaak is het tijdelijke karakter zelfs een bestaansvoorwaarde voor de
ontwikkeling van creatieve werkruimte. In de regel omdat de eigenaar bij
die tijdelijkheid gebaat is, bijvoorbeeld in de ‘tussentijd’ van
stedelijke herontwikkeling. Soms ook omdat die tijdelijkheid
experimenteel of radicaal gebruik van de ruimte mogelijk maakt. Hoewel
tijdelijkheid in de ateliervoorziening geen nieuw fenomeen is, heeft
zich in de afgelopen decennia wel een sterk verandering afgetekend in de
aard, duur en toepasbaarheid ervan.

Tijdelijkheid is een begrip met dubbele papieren. Door anarchistische
denkers en autonome marxisten is binnen de tijdelijkheid vaak de
potentie van vrijheid herkend om onder eigen voorwaarden ruimtes,
gebruiken en manieren van samenleven te verkennen, totdat deze
experimenten door de bestaande orde ingekapseld of vernietigd worden. Zo
is in de jaren 1990 en 2000 het beeld van de ‘Temporary Autonomous Zone’
– of kortweg T.A.Z. – van filosoof en dichter Hakim Bey een dankbaar
denkmodel gebleken om kortstondige maar hevige opflakkeringen van
creativiteit, experiment en energie te duiden die in de schemerzone van
de clandestiniteit, half-legaliteit en illegaliteit plaatsvinden, zoals
gekraakte vrijplaatsen en kunstenaarskolonies maar ook bijvoorbeeld
street raves en hacker camps, en recenter Occupy en climate camps.[^73]
In tijdelijke autonome zones kon volgens Bey en geestverwanten de logica
van het kapitalisme en de surveillancesamenleving tijdelijk opgeschort
worden, zoals dat vroeger in pirateneilanden en vrijstaten het geval zou
zijn geweest. De geïmpliceerde eindigheid creëerde een negatieve horizon
– een inval van de staat, repressie, een huisuitzetting – maar juist die
horizon zorgde voor een buitengewone intensiteit en scheppingsdrang.

Een ander product van de jaren negentig was de term *terrain vague.*
Hierin wordt het tijdelijkheidsbeginsel gekoppeld aan een vacuüm dat van
onderaf ingevuld kan worden en dus een emancipatoire functie heeft. De
term heeft betrekking op de fysieke restruimtes die nog geen omsloten
bestemming hebben en daarom – tijdelijk – toegeëigend kunnen worden door
bijvoorbeeld marginale groepen ‘voordat lokale
autoriteiten er grip op krijgen met hun regelzucht’.[^74] In beide
gevallen, de T.A.Z. en het *terrain vague*, betreft het de tijdelijke,
ongeautoriseerde toe-eigening van restruimtes van een
politiek-economisch systeem dat naar totaliteit streeft. Deze ruimtes
bevinden zich in de vouwen en plooien van de‘cartografie van de macht’, om met Bey te spreken.[^75]

Sinds de jaren negentig, toen deze termen werden gemunt, is er wel het
een en het ander veranderd. In de terminologie van Bey kan je zeggen dat
de kaart zich aan het sluiten is: er blijven minder vouwen en plooien
over die geschikt zijn voor tijdelijke ‘autonome’ activiteiten en
kolonies. Tegelijk is ‘tijdelijk gebruik’ juist een standaardinstrument
geworden in de gereedschapskist van datzelfde politiek-economische
systeem om de resterende vouwen en plooien weg te strijken. Er is
geleerd van de ‘plaatsmakende’ kwaliteiten van krakers en kunstenaars,
terwijl het subversieve potentieel van de T.A.Z. en het *terrain vague*
verder werd ingedamd. Vrijplaatsen werden broedplaatsen. Kraken werd
verder gecriminaliseerd, terwijl via antikraak en verhuur onder de
leegstandswet de mogelijkheden werden verruimd om tussenruimtes,
gebouwen, zelfs hele straten en buurten te ‘activeren’ tijdens
stadsvernieuwingsoperaties. ‘Tijdelijk gebruik’ wordt steeds vaker ‘een
handige en zelfs lucratieve tussenstap in een verhaal van opwaardering
en vermarkting’, aldus een artikel uit 2020.[^76] Toch blijft de
T.A.Z.-romantiek invloedrijk en heeft tijdelijk gebruik in
stadsontwikkeling voor velen nog steeds een emancipatoire connotatie. Zo
spreekt de Brusselse sociaal-culturele leegstandsbeheerder Toestand
bijvoorbeeld van ‘Spontane Actie Zones’ – een duidelijke verwijzing naar
het woester klinkende ‘Tijdelijke Autonome Zone’ – om de dynamiek in hun
projecten te beschrijven. Met buurtgenoten en sociale en culturele
partners worden leegstaande panden tijdelijk getransformeerd tot
‘experimentele vrijplaats’ of ‘kosmopolitisch laboratorium’.[^77]

Hoewel tijdelijk gebruik sinds ca. 2015 een marktmodel is geworden dat
onder atelierhuurders, atelierproducenten en volgers van het
atelierbeleid een steeds grotere aversie oproept, zoals ik later zal
bespreken, valt niet te ontkennen dat tijdelijkheid nog steeds een
productieve factor *kan* zijn. Tijdelijkheid kan zorgen voor een
‘uitzonderingssituatie’ waarin bepaalde regels worden opgeschort om
vernieuwend ruimtegebruik mogelijk te maken. Het kan experimentele
initiatieven en projecten mogelijk maken waarvoor binnen de statische
wereld van bestemmingsplannen, beleidsontwikkeling,
vergunningsprocedures en bureaucratie weinig tot geen ruimte voor is.
Bovendien kan tijdelijkheid zorgen voor een mate van intensiteit en
activiteit die bij permanente projecten moeilijk vast te houden is.

Een gelovige in de bijzondere dynamiek die tijdelijkheid kan veroorzaken
is Marie Guilguet, die namens de organisatie Plateau Urbain
verantwoordelijk was voor de atelierwerking bij het Les Grands
Voisins-project in Parijs. Les Grands Voisins (‘de Grote Buren’) was een
omvangrijke en zeer populaire tijdelijke nederzetting op het terrein van
een voormalig ziekenhuis in de Quartier Latin in Parijs, waar
vluchtelingenopvang gecombineerd werd met horeca, kunst, allerhande
vrijetijdsvoorzieningen en werkruimtevoorziening voor kunstenaars,
creatieven en sociale ondernemingen. Het wilde fungeren als ‘fabriek van
het algemeen belang’. Het project werd geleid door drie organisaties:
een opvangorganisatie (Aurora) en twee stadsontwerpbureaus
gespecialiseerd in tijdelijk gebruik (Plateau Urbain en Yes We Camp). In
het najaar van 2020 moest het na vijf jaar plaatsmaken voor een door de
stad geïnitieerd ‘eco-kwartier’ met dure maar duurzame woningen. Een van
mijn vragen aan Guilguet was of zij de tijdelijkheid als een negatieve
of productieve factor beschouwde. Het laatste, zei Guilguet: ‘Ik ben er
vrij zeker van dat het feit dat men wist dat het eindig is, wel
activeert. Als je weet dat een plek er over twee jaar niet meer is, is
er geen tijd voor gedraal.’

Terug naar Nederland. Een belangrijk markeerpunt in de geschiedenis van
tijdelijke atelierontwikkeling was de financiële crisis van 2008. In de
nasleep daarvan raakte de bouwsector in Nederland diep in het slop en
moesten overheden en ontwikkelaars naarstig op zoek naar vormen van
‘zachte’ stadsvernieuwing om stilgevallen projecten te reanimeren.
Leegstandsbeheer en broedplaatsontwikkeling
kregen hierdoor een gigantische impuls. Door de grote beschikbaarheid
van leegstaand vastgoed dat voor een tijdelijke culturele bestemming in
aanmerking kwam, kon het aantal vierkante meters atelierruimte
betrekkelijk gemakkelijk worden opgekrikt. In retrospectief is te zien
dat het atelierbeleid in veel steden in de post-crisis-periode (grofweg
tot 2014) sterk afhankelijk werd van de aanvoer van geschikte gebouwen
voor tijdelijke atelierontwikkeling. Nu die aanvoer stokt, zoals in het
eerder besproken geval van Arnhem, blijkt die afhankelijkheid kwetsbaar
te zijn.

Dat geldt ook voor Den Haag. In de *Evaluatie Broedplaatsenbeleid
Gemeente Den Haag* van bureau WagenaarHoes uit 2014 wordt gesteld dat
‘locaties \[in Den Haag\] sneller tot herontwikkeling komen’ en dat er
‘vanwege de economische ontwikkeling door de gemeente nauwelijks nieuwe
(herontwikkelings) locaties \[worden\] verworven, waar broedplaatsen
eventueel tijdelijk gevestigd zouden kunnen worden.’ Er is dus, zo wordt
geconcludeerd, ‘geen aanwas van nieuwe panden voor
broedplaatsinitiatieven’.[^78] En ook in beleidsverkenning van de
gemeente wordt vastgesteld dat ‘in de laatste paar jaar \[…\] de
capaciteit van deze tijdelijke gemeentelijke panden \[is\] afgenomen
waardoor een vervangend tijdelijk pand niet meer vanzelfsprekend is’,
zodat een ‘belangrijke succesfactor’ onder het atelierbeleid is
weggeslagen.[^79] Een andere reden dat de aanvoer van panden voor
tijdelijke atelierontwikkeling stokte, is dat in 2012 al het vastgoed
van de gemeente werd ondergebracht in de Centrale Vastgoedorganisatie
Den Haag (CVDH). Voordien had de gemeentelijke afdeling Onderwijs,
Cultuur en Welzijn zelf panden in beheer die het kon toewijzen als
broedplaats of tijdelijk ateliercomplex. Bovendien heeft de CVDH voor
het beheer van deze tijdelijke voorraad raamovereenkomsten met
leegstandbeheerders die panden naar eigen inzicht en tegen marktconforme
prijzen toewijzen.

Door de schaarste aan tijdelijke panden wordt de tijdelijke
beschikbaarheid paradoxaal genoeg steeds korter. Enkele jaren geleden
waren voor broedplaatsen exploitatieperiodes van vijf tot tien jaar de
norm, nu worden er ook broedplaatsen ontwikkeld die één of twee jaar
operationeel zijn. In de grote steden worden steeds meer broedplaatsen
geopend, maar omdat de exploitatieperiodes steeds korter worden, zijn er
ook steeds meer broedplaatsen nodig om de totaaloppervlakte op peil te
houden. Het gevolg is dat de atelierproductie is gaan lijken op een
soufflé die moet blijven rijzen of bij de minste afkoeling direct
inzakt.[^80] Dat is in mijn optiek problematisch, want hoe korter de
cyclus van het vinden, maken, beheren en weer sluiten van broedplaatsen
hoe meer energie en kapitaal ermee verloren gaat.

Nog problematischer is de tendens dat ook de huurcontracten zelf
tijdelijk gemaakt worden om de doorstroming te vergroten. Het
tijdelijkheidsprobleem en ruimtetekort worden zo afgewenteld op de
huurders. Dat gebeurt bijvoorbeeld in Amsterdam, waar ateliers nu voor
vijf of tien jaar worden verhuurd (maximaal twee keer een
vijfjaarcontract), een model dat nu in Den Bosch uitgerold wordt.
Tegelijk zoekt men ook in Amsterdam inmiddels naar manieren om de teveel
op de drassige bodem van de op ‘tijdelijk gebruik’ gefundeerde
ateliervoorraad te verduurzamen: ‘Daar waar voorheen de tijdelijkheid
van broedplaatsen vanzelfsprekend was, omdat er altijd plekken waren
waar nieuwe broedplaatsen gerealiseerd konden worden, gaan we nu kijken
hoe we de termijnen kunnen oprekken en broedplaatsen een meer permanent
karakter kunnen geven.’[^81]

Een ander voortvloeisel van de toenemende ruimte-schaarste en de
stokkende aanvoer van gebouwen voor tijdelijke atelierontwikkeling, is
de groeiende invloed van commerciële leegstandsbeheerders in de
ateliervoorziening. In sommige gevallen worden deze partijen, die door
hun kennis van de vastgoedmarkt in staat blijken om nieuwe locaties te
vinden waar dat voor traditionele atelierstichtingen steeds moeilijker
blijkt, zelfs ingebed in het officiële cultuur- of atelierbeleid. In
Utrecht won leegstandsbeheerder Ad Hoc een tender om het leegstaande
gemeentelijk vastgoed te beheren.[^82] In Den Haag is de
leegstandsbeheerder Bewaakt & Bewoond sinds 2014 een van de uitvoerende
partijen van het atelierbeleid. Er zijn ook leegstandsbeheerders die
zich exclusief richten op de culturele sector en creatieve industrie,
zoals Leegstand Oplossers Amsterdam (LOLA) in Amsterdam, ANNA Vastgoed
dat vooral in en om Den Haag opereert en Entrakt in Brussel en omgeving.
Dit is geen neutrale ontwikkeling: commerciële leegstandsbeheerders
koppelen een verdienmodel aan atelierontwikkeling, terwijl het
atelierbeleid in Nederlandse steden in de afgelopen decennia
hoofdzakelijk werd uitgevoerd door stichtingen die zonder winstoogmerk
werken. Tegelijk zijn er ook vanuit de culturele sector zelf pogingen om
van de werkingslogica van commerciële leegstandsbeheerders te leren en
die ten goede te gebruiken. Voorbeelden daarvan zijn het eerdergenoemde
Toestand in Brussel en De Vluchtmaat in Amsterdam, dat het
antikraakmodel gebruikte om vluchtelingenhuisvesting te combineren met
atelierverhuur.

De Vluchtmaat verdient onze aandacht. Tussen 2015 tot 2019 was het een
unieke plek waar via leegstandsbeheer de opvang van veertig leden van
vluchtelingencollectief We Are Here werd gecombineerd met de verhuur van
werkruimtes voor ondernemers, kunstenaars en creatieven en stichtingen.
Het beheer en de verhuur was in handen van Stichting De Noodzaak, een
voor de gelegenheid door activisten en krakers opgezette
anti-kraakorganisatie. In het geval van De Vluchtmaat werd de
tijdelijkheidsfactor vanaf het begin als een problematisch – maar
noodzakelijk – gegeven gezien. Het was een pragmatische ‘het minste
kwaad’-afweging die vluchtelingencollectief We Are Here en de activisten
en krakers ertoe bewoog om de gedaante van een anti-kraakorganisatie aan
te nemen om huisvesting af te dwingen. Het voelde weliswaar als ‘heulen
met de duivel’, vertelde een van de initiatiefnemers, kunstenaar Elke
Uitentuis, mij in een interview. Daartegenover stond de hoop dat juist
deze zeer precaire woonvorm (anti-kraak) voor de door de stad zwervende
groep relatieve stabiliteit kon bieden. En dat bleek ook het geval. De
groep kon uiteindelijk vier jaar in het pand blijven, ‘de langste tijd
dat een groep van We Are Here in een pand heeft gezeten’. Die relatieve
woonstabiliteit heeft bovendien voor veel leden een gunstig effect gehad
op de vooruitzichten op de lange termijn. ‘De helft van de mensen van de
Vluchtmaat heeft een verblijfsvergunning gekregen. Een heel hoog
percentage. Het duidt ook aan dat die rust wel degelijk bijdraagt aan
het creëren van een toekomstperspectief.’ Wrang is wel dat De Vluchtmaat
als initiatief er niet in geslaagd om de tijdelijkheid te ontstijgen.
Het is niet gelukt om het model op andere plekken te kopiëren of om met
De Vluchtmaat een doorstart te maken op een andere locatie.

Tijdens het werk aan deze publicatie sprak ik met mensen van
verschillende interessante atelierinitiatieven in binnen- en buitenland.
Een gemeenschappelijke deler bij de gesprekspartners was een argwaan ten
aanzien van de commerciële leegstandsbeheerders die zich op
ateliervoorziening richten. Zo benoemde Els Silvrants-Barclay, verbonden
aan het initiatief Permanent in Brussel, dat ‘nomadisch tijdelijk
ruimtegebruik’ via commerciële leegstandbeheerders in de praktijk
betekent dat huurtermijnen kortlopend en onzeker zijn, gebruikers wel
een huurprijs betalen maar er weinig tot geen huurrechten zijn, en er
vaak sprake is van een minimale dienstverlening vanuit de
leegstandsbeheerder. Bas Blok van WERF5, een zelforganiserende
co-werkplek is Utrecht, was in een gesprek nog bondiger: ‘Antikraak is
echt de hel. Je kan niets opbouwen als je er ieder moment uitgezet kan
worden met een opzegtermijn van twee weken. Dat werkt community-vorming
heel erg tegen’.

Verschillende initiatieven waarmee ik sprak, kwamen voort uit een
onbevredigende leegstandsbeheersituatie. In Driebergen belandde een
groep kunstenaars en ambachtslieden op straat toen het voormalige
gemeentekantoor waarin zij tijdelijk atelier hielden door de gemeente
Utrechtse Heuvelrug werd verkocht aan een projectontwikkelaar als
locatie voor luxe nieuwbouwwoningen. Uiteindelijk wist men dankzij een
meedenkende gemeente, een groot vrijwilligersnetwerk en vernuftig en
gelaagd financieringsplan een nieuwe locatie een werk- en
presentatieplek in zelfbeheer ontwikkelen, de CultuurHoek. In Brussel
vonden verschillende nomadische kunstenaarsgroepen elkaar in het
verlangen om samen te bouwen aan een ‘permanente’ plek. Met
verschillende maatschappelijke en culturele partners werd de
eerdergenoemde werkgroep Permanent opgezet waarin gewerkt naar de
realisatie van een sociaal-cultureel woon-werkproject in het Community
Land Trust-model.

Silvrants-Barclay merkte ook op dat kunstenaars op een steeds krapper
wordende ruimtemarkt ‘vaak ongewild in concurrentie \[treden\] met
andere groepen zoals sans papiers, sociale werkers of kleine stedelijke
producenten, wiens bestaan vaak ook in grote mate afhangt van toegang
tot die ruimte’. Voor Permanent is daarom het ‘principe van solidariteit
met andere groepen die ook stilaan de stad uitgedreven worden’ een
cruciaal uitgangspunt. Daarom is de bedoeling dat ‘de ruimtenoden van
deze verschillende groepen’ in het bouwprogramma samenkomen, maar dat
tevens het ‘symbolisch kapitaal van de kunsten’ ingezet wordt ‘om *ook*
ruimte voor deze andere kwetsbare groepen af te dwingen’.

De werkgroep Permanent opereert in de zeer specifieke context van
Brussel, waar (nog) geen formeel atelierbeleid is en
kunstenaarscollectieven in hun ruimtezoektocht vaak afhankelijk zijn van
commerciële leegstandsbeheerders. Toch gaat Silvrants-Barclays diagnose
dat kunstenaars ongewild concurreren met andere (soms nog meer precaire)
ruimtezoekers ook op voor Nederland. Ook maatschappelijke organisaties,
sociale ondernemingen, kleine bedrijfjes, actiegroepen,
burgerinitiatieven, daklozen en vluchtelingen zonder papieren vinden
steeds moeilijker onderdak in de duurder wordende stad. Hoe valt te
voorkomen dat je eigen ruimtezoektocht andere ruimtezoekers verder naar
de periferie verdringt? Is het ook mogelijk om samen op te trekken, om
solidaire ruimtes te scheppen?

Zoals ik in het vorige hoofdstuk al liet vallen, concurreert
atelierontwikkeling ook met de nijpende woningbouwopgave. Om het tekort
aan woningen te dichten, wordt er door overheden, corporaties en
marktpartijen met buitengewone interesse gekeken naar elke vrije
postzegel en elk leegstaand complex waar nog vierkante meters woonruimte
gerealiseerd kunnen worden. Deze tendens is bijvoorbeeld zichtbaar in
Den Haag. Tijdelijke ateliergebouwen en presentatieplekken op de
Acaciastraat, Noordwal, Capadosestraat, Stortenbekerstraat werden daarna
locaties woningbouw in kleinschalig opdrachtgeverschap.
Atelierontwikkeling delft vaak het onderspit in de concurrentieslag met
de woningbouwopgave.

Wat blijft er over van de dromen van kortstondige vrije ruimtes, van
binnenstedelijke pirateneilanden en randstedelijke rafelranden in het zo
aangeharkte Nederland? Kan tijdelijkheid nog op emanciperende manier
opflakkeren? Kan het nog plekken mogelijk maken die van onderaf
vormkrijgen en die niet de logica van de markt of de
meerderheidssamenleving hoeven te eerbiedigen? Ik ben er niet
optimistisch over. Duidelijk is dat, terwijl tijdelijk ruimtegebruik
zelf is geïnstrumentaliseerd in het planningsapparaat, er in de
hedendaagse frictieloze ‘smooth city’ weinig plaats is voor wilde,
gistende, gonzende tijdelijkheid van de *terrain vagues*.[^83] Hoewel er
nog steeds gekraakt wordt, is de sterke ruimte-katalyserende kracht die
de beweging had door het kraakverbod van 2010 helaas succesvol
uitgedoofd.[^84] Ook is tijdelijkheid geen wondermiddel gebleken om met
minimale investeringen een gezonde ateliervoorziening op peil te houden.
Integendeel, de tijdelijkheidsdoctrine levert de brandstof voor de
verdeel-en-heerspolitiek van ruimtetoekenning, waarin nieuwe en oude
bewoners of atelierhuurders tegenover elkaar staan en het ateliercomplex
wordt uitgespeeld tegen het buurthuis of de bibliotheek. In deze tijd is
piratenromantiek misplaatst. Dus laten we die opbergen en nu onze
energie steken in een strijd voor bestendigheid, voor langlopend
engagement, voor sterke horizontale verbanden (ook met het buurthuis en
de bibliotheek) en voor solide huurcontracten.

# 5. Love me, tender: Commerciële atelierontwikkeling in opkomst

Achteraf kunnen we vaststellen dat in Nederlandse steden in de jaren na
de financiële crisis van 2007 en 2008 te sterk geleund is op de grote
beschikbaarheid van vastgoed dat gebruikt kon worden voor tijdelijke
atelierontwikkeling, terwijl er beter contra-conjunctureel geïnvesteerd
had kunnen worden in het aankopen van vastgoed om een duurzame
ateliervoorraad op te bouwen. Dat is niet gebeurd, of in ieder geval
niet op grote schaal. Nu de markt is aangetrokken en de ruimte schaars
en duur is, staan steden voor een moeilijke keuze. Drijven ze opnieuw
mee met de markt en verkopen ze de overtollige gebouwen in gemeentelijk
bezit voor een stevige ‘marktconforme’ prijs, of willen ze – juist nu de
ruimte schaars en duur is – dit vastgoed
‘maatschappelijk’ inzetten om functies te huisvesten die belangrijk zijn
voor de samenleving maar niet zelfstandig kunnen overleven?

Dit is in een notendop de kernvraag in de discussie over
atelierontwikkeling in gemeentelijk bezit: gelden ateliers als
‘maatschappelijk vastgoed’, en zo ja, verdienen ze dan een beschermde
status? Of zijn het gewone bedrijfsruimtes, die kunnen worden uitgebaat
als elke andere commerciële ruimte? Met de term maatschappelijk vastgoed
worden gebouwen en terreinen bedoeld die in handen zijn van gemeentes of
woningcorporaties en die een publieke functie hebben of kunnen krijgen,
bijvoorbeeld op het gebied van onderwijs, sport, cultuur, welzijn of
zorg. Deze discussie heeft met betrekking tot het atelierbeleid in de
afgelopen jaren momentum gekregen tegen de achtergrond van een reeks
berichten over ateliers die verdwijnen omdat de eigenaar – een gemeente
of woningcorporatie – de huur sterk verhoogt, er een gewone, commercieel
verhuurde bedrijfsruimte van maakt of de atelierruimte simpelweg
afstoot. Veel gemeenten zetten nog steeds in op
de verkoop van vastgoedobjecten die geen gemeentelijke doelstellingen
meer dienen.[^85] In Rotterdam is het staand beleid om vastgoed snel te
verkopen tegen een zo hoog mogelijke prijs. De stad cashte 200 miljoen
in zes jaar met de verkoop van schoolgebouwen, buurthuizen en ander
vastgoed aan investeerders, laat een onderzoeksdossier van *Vers Beton*
zien.[^86] En door de Wet Markt en Overheid (2012) moeten deze gemeentes
bij verkoop de marktprijs vragen, waardoor burgerinitiatieven vaak niet
in aanmerking komen.[^87]

Complexer is de rol van woningcorporaties. Corporaties hebben in de
jaren 1980 en de vroege jaren 1990 vaak voor een symbolisch bedrag
talrijke ateliergebouwen, gelegaliseerde kraakpanden, woonwerkpanden en
‘vrijplaatsen’ in beheer of bezit gekregen.[^88] Zij zijn daarom een
belangrijke partij in de instandhouding van wat wel de ‘ijzeren
voorraad’ wordt genoemd: een kernbestand van niet-tijdelijke ateliers en
atelierwoningen.[^89] Door interne koerswijzigingen bij de corporaties
en door landelijk overheidsbeleid staat die ‘ijzeren voorraad’ nu onder
druk.[^90] Gemeentes en corporaties gaan verschillend met deze druk om,
maar ik beperk mijn bespreking hier tot het landelijk overheidsbeleid en
de manier waarop wetgeving de discussie over maatschappelijk vastgoed
gevoed heeft.

De Woningwet van 2015 verplicht corporaties hun sociale en commerciële
taken scherper te scheiden. Deze maatregel reageert op een eis van de
toenmalige Europese mededingingscommissaris Neelie Kroes uit 2009 dat
corporaties zich niet met publiek geld op de ‘vrije markt’ mogen roeren,
omdat er dan sprake is van oneigenlijke concurrentie. Bij het
commerciële deel van de vastgoedportefeuilles van corporaties is sinds
2015 een getemperde prijsstelling daarom niet toegestaan. Al direct was
er onduidelijkheid over de vraag of ateliers in corporatiebezit tot het
sociale of het commerciële domein behoren – een vraag die tot op heden
nog niet eenduidig is beantwoord.[^91] Corporaties werden geprikkeld
worden om vastgoed af te stoten door de (inmiddels godzijdank
afgeschafte) verhuurdersheffing. Sommige corporaties besloten daarom
onder het mom van de ‘wettelijke plicht tot
winstmaximalisatie’ het atelierbestand af te bouwen.[^92]

In 2020 liet toenmalig minister Onderwijs, Cultuur en Wetenschap Van
Engelshoven aan de Tweede Kamer laten weten dat er een wijziging van de
Woningwet een ruimere definitie van maatschappelijk vastgoed hanteerde.
Daaronder vielen ateliers ‘die ook worden
gebruikt voor op de wijk of buurt gerichte activiteiten’.[^93] Door de
definitieverruiming kregen woningcorporaties meer ruimte om in
atelierontwikkeling te investeren. Het ging dus alleen om ateliers die
meer zijn dan alleen werkruimtevoorziening en die ook een buurtgericht
programma draaien. Daarnaast werd onderzocht of erfgoedlocaties ingezet
kunnen worden voor de huisvesting van makers.[^94] Een volgende barst in
de ontoegeeflijke Woningwet verscheen toen huurders van corporatie De
Key in 2019 een rechtszaak wonnen over de ‘vastgoedscheiding’ van de
corporatie. Bij die vastgoedscheiding zijn, tegen de zin van de huurders
in, 600 sociale huurwoningen en een onbekend aantal ateliers uit de
maatschappelijk vastgoedportefeuille overgeheveld naar de commerciële
tak.[^95] De rechterlijke uitspraak stelt dat
deze ‘liberalisering’ onwettig was, een hoopvol precedent.

Overheden, corporaties en andere publieke partijen zijn nog steeds de
belangrijkste toeleveranciers van atelierruimte. Maar discussies over
maatschappelijk vastgoed en het marchanderen met de ijzeren voorraad
illustreren dat een stabiele voorraad van werkplekken door hen niet
langer gewaarborgd wordt. Ook de aanvoerroute die de kraakbeweging bood
is door de criminalisering van het kraken dichtgeknepen. De vraag dringt
zich op waar de ruimtes dan wel vandaan moeten komen. Geen wonder dat
sommige atelierprofessionals met hoopvolle ogen naar de markt kijken. De
directeur van DePlaatsmaker in Utrecht Arna Notten meldde in 2018 in een
interview dat de vraag naar ‘steeds fraaiere creatieve broedplaatsen en
atelierruimte \[…\] booming’ is en dat het is de uitdaging is ‘om met de
commerciële vastgoedontwikkelingen die ruimten betaalbaar te houden voor
de gebruikers’.[^96] Is dit wensdenken, of is er sprake van een trend?
En zo ja, is het trend die we moeten toejuichen of argwanen?

In zijn algemeen geldt dat vastgoedontwikkelaars zich vaker dan vroeger
opwerpen als bouwpatroon van de kunstsector. In 2020 en 2022 beschreef
ik in artikelen voor *Metropolis M* een groot aantal voorbeelden van
kunstruimtes (vooral presentatieruimtes) die ingebed zijn in grotere
commerciële bouwprojecten.[^97] Soms gaat het om persoonlijke
kunst-filantropische initiatieven, vaker is het een bijeffect van de
veranderende rolverdeling in gebiedsontwikkeling en worden de
kunstruimtes gecreëerd binnen de logica van ‘onderhandelingsplanologie’,
een soort handjeklap tussen de overheid en marktpartijen. Joep van
Lieshouts stichting AVL Mundo onderhandelt bijvoorbeeld met de Gemeente
Rotterdam over de bouw van ‘Brutus’, een cultuurcluster van achtduizend
vierkante meter gefinancierd door drie woontorens van respectievelijk
120, 76 en 60 meter hoog. In een monumentaal industriepand om de hoek
bij Brutus zit de Huidenclub, een tijdelijke culturele ‘hub’ die behalve
kunstruimte en koffietent ook werkplekken en ateliers aanbiedt. Het pand
is eigendom van vastgoedontwikkelaar Dudok, dat met bouwbedrijf Dura
Vermeer eromheen een enclave van woontorens ontwikkelt. Op een kleinere
schaal opereerde Bureau Postjesweg van 2020 tot 2024 in een door
ontwikkelaar Heutink gebouwd wooncomplex in de Amsterdamse buurt
Overtoomse Veld. De plek kon bestaan omdat in de ‘tender’, het document
waarmee de gemeente de openbare aanbesteding van vastgoedontwikkeling
communiceert en kadert, was opgenomen dat er op straatniveau (in de
zogeheten ‘plint’) een publieke kunstruimte van de nieuwbouw moest
komen.

In gebiedsontwikkeling wordt steeds meer ruimte gecreëerd voor de markt.
Overheden hebben niet meer altijd de middelen, het planningsapparaat of
de wil om ergens zelf een wijk, buurtcentrum, museum, cultureel centrum
of ateliergebouw uit de grond te stampen. Steeds vaker beperkt de
overheid zich bij gebiedsontwikkeling tot het uitzetten van de
hoofdlijnen en wordt de invulling overgelaten aan private partijen,
bijvoorbeeld (consortia van) projectontwikkelaars en beleggers. Een
overheid heeft wel een instrumentarium in handen om bepaalde politieke
ambities in die gebiedsontwikkeling gerealiseerd te zien, zoals het
aanbieden van erfpachtkorting bij sociale en culturele bestemmingen en
het vastleggen van voorwaarden in tenders. In een tender kan een
overheid bijvoorbeeld vastleggen dat er in een vastgoedproject ook een
minimumaantal vierkante meters atelierruimte wordt opgenomen.

Andersom is de gemeente ook ontvankelijker voor
vastgoedontwikkelingsplan als er een groen of cultureel randprogramma in
is opgenomen. Een voorbeeld daarvan is het eerdergenoemde Brutus, het
grootheidswaanzinnig vastgoedavontuur van kunstenaar en ondernemer Joep
van Lieshout in de Rotterdamse haven. Het beoogde cultuurcentrum van
7000 vierkante meter inclusief museum, theater en woon/werkplekken voor
kunstenaars gaat vanzelfsprekend veel geld kosten. Maar als het plan
doorgaat brengen de torens, die door een projectontwikkelaar worden
ontwikkeld, meer dan genoeg op. Andersom is het cultuurcentrum een
middel om de bouw van de torens te legitimeren. In 2020 interviewde ik
Van Lieshout over de plannen. Hij zei: ‘Omdat wij hier een
cultuurcluster bouwen, zijn er meer mogelijkheden om de hoogte in te
gaan. Als je alleen maar die drie torens zou neerzetten, zou de gemeente
zeggen: waarom? Maar als je zegt: we gaan dat doen, zodát we cultuur,
groen, iets dat de stad verrijkt kunnen bewerkstelligen – dan is dat
voor de gemeente interessanter. Het helpt als je wat teruggeeft’.[^98]

Binnen het nieuwe paradigma van de ‘onderhandelingsplanologie’ liggen
dus weldegelijk mogelijkheden voor atelierontwikkeling. Een ander
voorbeeld daarvan is Bajesdorp in Amsterdam, volgens een persbericht
‘de eerste broedplaats van Nederland die de
huurders zelf bouwen en met hun wooncoöperatie collectief gaan
bezitten’.[^99] Bajesdorp is de erfgenaam van de gelijknamige gekraakte
vrijplaats in cipierswoningen van de Bijlmerbajes. Toen het terrein werd
ontruimd voor herontwikkeling en de cipierswoningen werden gesloopt,
sloten de oud-bewoners een intentieverklaring met AM, één van
meedingende projectontwikkelaars, om samen te werken mocht AM de tender
winnen. Aldus geschiedde, waardoor Bajesdorp als permanente broedplaats
levensvatbaar lijkt.

Er gaapt een kloof tussen de collectieve aanpak van Bajesdorp en het
speculantenspel van Van Lieshout. Mijn punt is dat atelierontwikkeling
door marktpartijen een tendens is die weliswaar welwillend maar ook
vooral kritisch gevolgd moeten worden. Filantropisch ‘vastgoedmecenaat’
kan waarschijnlijk goedwerkende en waardevolle woon-, werk- en
presentatieplekken voor kunst en cultuur voortbrengen, hoewel er nog te
weinig voorbeelden zijn om dat vermoeden te staven. Ook is het een goede
zaak dat overheden een verplichting stellen aan projectontwikkelaars om
serieus na te denken over ‘social return’ van een vastgoedproject.
Anderzijds ontslaat het overheden niet van de verantwoordelijkheid om
zelf atelierbeleid te voeren. Atelierontwikkeling als wisselgeld in
onderhandelingsplanologie gaat nooit genoeg volume creëren om het
ateliertekort te dichten.

Overigens is in verschillende buitenlanden de trend dat marktpartijen
zich richten op atelierontwikkeling verder gevorderd dan in Nederland.
De in Berlijn woonachtige sociaalgeograaf Jaco Boer schrijft dat de
reputatie van die stad als internationale kunstmetropool inmiddels
grotendeels overeind wordt gehouden door vermogende particulieren die
grote industriële gebouwen opkopen en transformeren tot multifunctionele
cultuurcentra, waarvan sommige ook werkplekken aanbieden. Voorbeelden
daarvan zijn Silent Green Kulturquartier in stadsdeel Wedding, KINDL
Zentrum für Zeitgenössische Kunst in Neukölln en de FAHRBEREITSCHAFT in
Lichtenberg.[^100] Het recente perverse toppunt is misschien wel de
opening van een filiaal van ‘private, for-profit photography museum’
Fotografiska in het voormalige kraakpand Tacheles, dat ooit een bastion
was de West-Berlijnse tegencultuur. Terwijl nieuwe spelers zich roeren,
staat de voorraad betaalbare ateliers steeds meer onder druk.[^101]

In Londen spelen investeringsfondsen en projectontwikkelaars ook in op
de schaarste aan werkruimte. Een voorbeeld is Glass Yard Studios in
Stockwell, een gemêleerd complex uit 2013 dat 24 ateliers, 258
studentenkamers en 70 koopappartementen omvat. Initiatiefnemer was de
projectontwikkelaar Spiritbond, die een samenwerking tot stand bracht
met een onderwijsinstelling en atelierontwikkelaar Acme.[^102] Dit
project staat niet op zichzelf: samenwerkingen tussen (publieke of
non-profit) atelierontwikkelaars en marktpartijen komen in het Verenigd
Koninkrijk meer voor dan in Nederland, dat een sterkere publieke
planningstraditie kent. Toch wordt ook in Londen de vraag gesteld
hoeveel volume er door de markt gecreëerd zal worden. In een recent
onderzoek wordt gesteld dat atelierontwikkeling voor grote
projectontwikkelaars alleen interessant is als er door overheden
aanmerkelijke financiële prikkels worden gecreëerd:

> Feedback from commercial property developers indicated that for them
> to consider responding seriously to the issues facing creative
> workspaces it would require financial incentives, economic impact
> evidence and accompanying policy from key decision-makers and
> legislative/executive bodies such as national and local government.
> Small, incremental changes will not suffice.[^103]

Er zijn nog meer praktische en principiële vragen die bij de groeiende
rol van de markt in atelierontwikkeling gesteld moeten worden. Ten
eerste is de markt volatiel. Een voorbeeld is Het HEM in Zaandam, dat
van start ging als ‘pet project’ van uitzendbureau-multimiljonair Alex
Mulder. Toen Mulder na een jaar onverwachts afhaakte, betekende dat dat
het hele project aan de rand van de afgrond kwam te staan. Ten tweede
waart er natuurlijk altijd het spook van de instrumentalisering.
Kunstruimtes die een onderdeel vormen van een tender draaien vaak
bedoeld of onbedoeld mee in de marketingsmachinerie die met commerciële
gebiedsontwikkeling gepaard gaat. Zo kan een artist-run space of
ateliercollectief als lokeend worden ingezet voor nieuwe
kapitaalkrachtige bewonersgroepen en zo een katalyserende rol spelen in
de gentrificatie van een buurt of wijk. Daarnaast kan je je afvragen of
het überhaupt wel een goede ontwikkeling is dat beleggingsfondsen en
projectontwikkelaars een groeiend aandeel krijgen in de vormgeving van
onze leefomgeving. De financialisering van het
wonen wordt veelvuldig bekritiseerd, maar zet wel door en wordt
schijnbaar gelegitimeerd met sociale en culturele randprogramma’s. Dan
is de vraag gerechtvaardigd of de schade niet groter is dan de winst.

De rolverschuiving in de vormgeving van dorpen en steden is een feit en
gaat ook de ontwikkeling van ateliers veranderen. Maar het wensbeeld dat
de markt het ateliervraagstuk gaat oplossen is op z’n minst naïef. En
misschien zelfs gevaarlijk.



# 6. De permanente vergadering: Aterlierontwikkeling van onderaf

Is er een uitweg als de publieke atelierontwikkeling van weleer spaak
loopt en we onszelf niet volledig aan de markt willen overleveren?
Kunnen we het niet gewoon zelf doen? Als huurders, kunstenaars,
cultuurwerkers, bewoners?

Atelierontwikkeling van onderaf, om het maar even zo te noemen, staat
terecht in de aandacht. In het onderzoeksrapport *Geen Stad Zonder Kunst
\#2* van Platform BK wordt vastgesteld dat maatschappelijk vastgoed
zoals ateliergebouwen steeds vaker wordt overgeheveld van de publieke
sector (overheid, woningbouwcorporaties, atelierstichting) naar de
markt. In plaats daarvan zouden deze gebouwen aangewezen kunnen worden
voor ‘collectieve en coöperatieve vormen van beheer en eigendom’,
stellen de auteurs.[^104] ‘Het zou goed zijn als de overheid deze nieuwe
mogelijkheden voor het beheer van maatschappelijk vastgoed door
maatschappelijke partijen verder ondersteunt. Dit betekent dat er meer
ruimte zou moeten worden gegeven aan wooncoöperaties en aan collectief
eigendom van bedrijfsverzamelgebouwen, atelierpanden of broedplaatsen.’

Collectieve en coöperatieve vormen van atelierbeheer en bezit zijn
natuurlijk niet nieuw. Voor uit de kraakbeweging overgeleverde
woonwerkpanden en vrijplaatsen is zelfbeheer al decennialang de
realiteit.[^105] Maar ook nieuwe en recent hernieuwde initiatieven
slagen er steeds vaker in om een vorm van zelfbeheer te installeren. Het
Hof van Cartesius in Utrecht, Square 28 en Bajesdorp in Amsterdam, De
CultuurHoek in Driebergen, BaZtille in Zoetemeer en Het Domijn in Weesp
zijn voorbeelden van plekken die door de gebruikers of een gemeenschap
daaromheen worden georganiseerd en beheerd. In sommige gevallen heeft de
groep ook het pand en/of de grond in eigendom, in andere gevallen is er
sprake van constructie waarbij het eigendom (deels of helemaal) in
handen is van de gemeente, een atelierstichting, corporatie of
broedplaatsontwikkelaar. Ook enkele atelierstichtingen spreken de
ambitie uit om gemeentelijke panden aan te kopen en vervolgens als een
coöperatief eigendom door te ontwikkelen.[^106] In Den Haag werden de
oorspronkelijk tijdelijke broedplaatsen Maakhaven en De Besturing
permanent gemaakt door gunstige, eeuwig- of langdurige
erfpachtcontracten. In Amsterdam breekt Amsterdam Alternative via het
crowdlendinginitiatief Vrij Beton een lans voor de ontwikkeling van
permanente nieuwe ‘vrijplaatsen’ waar wonen en werken samengaan.

Wellicht ligt er in de nabije toekomst een kans voor coöperatieve
atelierontwikkeling op grotere schaal. Door het toedoen van toenmalig
Eerste Kamerlid Adri Duivesteijn is de wooncoöperatie of de coöperatieve
woonvereniging opgenomen in de Woningwet 2015 als ‘toegelaten
instelling’ voor de volkshuisvesting. Dat betekent dat wooncoöperaties
eindelijk een stevige juridische inbedding hebben gekregen. Ook is het
mogelijk gemaakt dat bewoners zich in coöperatieve vereniging verzamelen
om bezit over te nemen van een woningbouwcorporatie, hoewel dat in de
praktijk moeilijk blijkt. De Haagse Wooncoöperatie Roggeveenstraat is de
eerste wooncoöperatie in Nederland die daar sinds de inwerkingtreding
van de Woningwet in geslaagd is. Daarmee heeft Wooncoöperatie
Roggeveenstraat ook een historische atelierwoning kunnen
behouden.[^107]

Atelierstichtingen of collectieven die een ateliercoöperatie willen
beginnen, zijn vaak aangewezen op het beschikbare maatschappelijk
vastgoed, omdat de prijzen voor commercieel vastgoed veel te hoog
liggen. Maar hoewel nieuwe wetgeving (de Woningwet van 2015 en de
inmiddels flink verdunde Omgevingswet die een decennium lang in de
beleidspijplijn bleef steken) het in theorie makkelijker moet maken om
een (woon- of atelier-) coöperatie te beginnen of om als
burgerinitiatief een gebouw te verwerven, blijken er in de praktijk nog
veel hordes te zijn. Initiatieven stuiten bij gemeentes en corporaties
vaak op desinteresse, wantrouwen of tegenstrijdige signalen. Een
belangrijkste horde is vanzelfsprekend de startfinanciering die nodig is
om een pand of terrein te verwerven, of om een gebouw te bouwen of te
verbouwen. Hoewel er door gemeentes en corporaties nog steeds
maatschappelijk bezit afgestoten wordt, komt dat bezit komt maar zelden
terecht bij initiatieven van onderaf – omdat die initiatieven financieel
niet kunnen concurreren met marktpartijen. Bovendien blijken de meeste
Nederlandse banken nog huiverig om met coöperaties in zee te gaan,
waardoor veel initiatieven afhaken. Andere initiatieven zoeken hun heil
bij buitenlandse (vooral Duitse) banken, die meer ervaring hebben met
hypotheekverstrekking aan burgerinitiatieven, of werken met een getrapt
financieringsmodel waarin een kleine hypotheek bijvoorbeeld gekoppeld
wordt aan fondsenwerving en een vorm van het al eerdergenoemde ‘crowd
lending’ (een informeel aandelenmodel).

Meer succes lijkt er tot dusverre te worden geboekt met wooncoöperaties
als onderdeel van nieuwbouwontwikkeling. In
Amsterdam is in 2020 een Actieplan Wooncoöperatie geformuleerd waarin de
ambitie werd uitgesproken dat er in 2025 zevenduizend woningen volgens
het coöperatie-concept gebouwd moeten zijn, en in 2040
veertigduizend.[^108] In sommige buitenlanden (Zwitserland, Duitsland,
Zweden) is de coöperatie-woonvorm meer gangbaar dan in Nederland. In
Berlijn wordt maar liefst een derde van de bouwproductie middels
collectief particulier opdrachtgeverschap gerealiseerd.[^109] Als dit
model in Nederland een vlucht neemt ligt het voor de hand dat ook
coöperatieve atelierontwikkeling vaker in door de gemeentes
uitgeschreven tenders meegenomen kan worden.

Wat verklaart de opnieuw opgeleefde interesse in collectieve of
coöperatieve atelierontwikkeling? Ik denk dat deze ontwikkeling gezien
moet worden tegen de achtergrond van de opgeleefde interesse van wat
historica Tine De Moor – in navolging van commons-econoom Elinor Ostrom
– ‘instituties van collectieve actie’ noemt: voorzieningen door en voor
burgers op het gebied van woningbouw, cultuur, zorg, verzekering,
infrastructuur, economie en zo verder.[^110] De Moor wijst bijvoorbeeld
op de opkomst van energiecoöperaties op het niveau van een complex,
straat of buurt en op de broodfondsen waarin freelancers zich collectief
verzekeren. We kunnen ook denken aan buurthuizen in zelfbeheer,
coöperatieve wijkraden, bewonersbedrijven en wooncoöperaties. Een
belangrijk gemeenschappelijk kenmerk van deze instituties voor
collectieve actie is volgens De Moor dat de – geschreven of ongeschreven
– regels van het beheer of gebruik ervan door de leden zelf geformuleerd
zijn, al dan niet in samenspraak met een (lokale) overheid.

Dit past bij de door andere onderzoekers gesignaleerde toename van
‘burgerkracht’.[^111] Burgers eisen een meer prominente plek in de
vormgeving van hun leven en hun leefomgeving. Klassieke instituties van
de welvaartstaat, zoals woningcorporaties en welzijnsinstellingen,
moeten meebewegen of verliezen legitimiteit. In het boek *DECentraal: De
stad als sociaal laboratorium* uit 2014 beschrijven Nico de Boer en Jos
van der Lans een dubbele verschuiving. Enerzijds vinden er grootschalige
decentralisaties plaats, bijvoorbeeld in de domeinen zorg, welzijn en
wonen (en we kunnen daaraan toevoegen: cultuur) doordat het Rijk
verantwoordelijkheden overhevelt naar gemeenten. Tegelijk constateren de
auteurs een de opleving van wat zij de ‘doe-het-samenleving’ noemen:
burgers die zich op lokaal niveau verenigen en zelf het initiatief nemen
om bijvoorbeeld het beheer van de openbare ruimte of van de woonomgeving
te verbeteren. Door deze dubbele verschuiving verandert ook de taak van
gemeenten. Die moeten de schaarser wordende collectieve middelen aan
laten sluiten bij de aanwezige burgerkracht. Om die burgerkracht te
identificeren en te benutten, moeten zij zich meer ‘aarden’ in de lokale
gemeenschappen en in de netwerken van burgers en lokale organisaties.

Niet alleen eisen burgers *zelf* meer ruimte op, er is ook meer ruimte
ontstaan door de terugtrekkende beweging die de overheid heeft gemaakt
na de crisis van 2008. Er is al eerder gewezen op de parallel tussen de
opgeleefde interesse in ‘commons’ en opkomst van kleinschalig
burgerinitiatief aan de ene kant en aan de andere de kant de ‘Big
Society’ en participatiemaatschappij-programma’s die vanaf ongeveer 2010
in verschillende Europese landen werden gelanceerd.[^112] Een door de
terugtrekkende overheid gepromoot discours over goed burgerschap,
decentralisatie en de heruitvinding van de ‘gemeenschap’ ging gepaard
met – of was een schaamlap voor – een ontwrichtend pakket bezuinigingen
op de gebieden welzijn, cultuur en wonen. Kleinschalig initiatief moest
de gaten vullen die de overheid achterliet en ontvoogde
middenveldorganisaties werden gedwongen tot ‘zelfstandigheid’ op de
markt. Veel commons-achtige collectieve voorzieningen komen dus voort
uit een verwarrende mix van positieve drijfveren van onderaf en
negatieve drijfveren van bovenaf. Ze opereren zelfstandig vanuit
overtuiging, maar ook omdat er simpelweg minder publieke middelen
verdeeld worden.[^113]

Ik denk dat ook de opgeleefde interesse in collectieve of coöperatieve
atelierontwikkeling voortkomt uit dit amalgaam van positieve en
negatieve drijfveren. Enerzijds resoneert deze belangstelling natuurlijk
duidelijk met de gesignaleerde wedergeboorte van de
‘doe-het-samenleving’, decentralisatie, bewonersemancipatie en de
oprichting van allerlei ‘instituties van collectieve actie’. Het past in
een tijd waarin gezocht wordt naar manieren om de democratie op alle
niveaus weerbarstiger en toegankelijker te maken, een tijd waarin er in
alle windstreken experimenten plaatsvinden met ‘participatief
budgetteren’, burgerraden en burgersenaten en waarin zelfs de
parlementaire democratie ter discussie staat. Met name bij initiatieven
die voortkomen uit de kraakbeweging speelt ook nog het streven naar
autonomie. Breek en De Graad schrijven in hun onderzoek naar
vrijplaatsen uit 2001:

> Het woord “zelf” heeft in zelfbeheer vooral een maatschappelijke
> lading. Zoals wij het zelf willen, tegenover dat wat in de samenleving
> gebruikelijk en normaal is. Voor vrijplaatsen betekent dit zelfstandig
> beslissen hoe het pand ingericht en bestuurd wordt. Niet op
> individuele of hiërarchische basis zoals overal elders, maar met
> elkaar, waarbij problemen worden opgelost zonder inmenging van
> buiten.[^114]

Anderzijds moet de interesse in zelfbeheer, zelfwerkzaamheid en
zeggenschap ook begrepen worden als kritiek op de manier waarop ateliers
momenteel geproduceerd en beheerd worden. Nieuwe initiatieven profileren
zich bijvoorbeeld nadrukkelijk als ‘permanent’ als reactie op het
gegeven dat atelierhuur door de voortschrijdende vertijdelijking steeds
meer precair wordt. In (online) bijeenkomsten en symposia over
atelierhuur in tijden van corona werd geregeld geopperd dat
atelierpanden in zelfbeheer robuuster zijn omdat individuele financiële
tegenvallers collectief opgevangen kunnen worden. Op de achtergrond
klonk er vaak ook het sentiment door dat met name broedplaatsen te
geregisseerd en te veel op ondernemerschap gericht zijn en weinig ruimte
laten voor experiment en tegencultuur. Het pleidooi van Vrij Beton voor
het oprichten van nieuwe ‘vrijplaatsen’ is in dat opzicht veelzeggend:

> Geen tijdelijke, maar permanente ruimte, voor experimenten en
> afwijkende concepten die niet passen in het huidige commerciële
> circuit, omdat ze niet worden gedreven door het maken van winst. \[…\]
> Amsterdam moet onverwachte mogelijkheden bieden aan iedereen, niet
> slechts aan beginnende culturele ondernemers op weg naar succes.[^115]

Hoewel al gerealiseerde voorbeelden van coöperatieve atelierontwikkeling
sterk verschillen in rechtsvorm en organisatiemodel, zijn er wel een
aantal verbindende ‘familie-eigenschappen’ te ontwaren – eigenschappen
die wellicht niet allemaal voor elk individueel geval van toepassing
zijn, maar die wel de groep als geheel karakteriseren:

1.  Er is een groep mensen bereid om (bijna altijd onbetaald) zeer veel
    tijd te steken in het project.

2.  In of rondom de groep is kennis aanwezig over financiering of
    fondsenwerving, het opzetten van een lobby, de verschillende
    mogelijke rechts- en organisatievormen, enzovoorts.

3.  Er zijn wethouders of ambtenaren die zich in een vroeg stadium
    constructief opstellen of zich zelfs persoonlijk voor het project
    inspannen.

4.  De gemeente stelt zich (uiteindelijk) constructief op om de
    levensvatbaarheid van het project te vergroten, bijvoorbeeld door
    een gunstige erfpachtregeling voor te stellen of het bestemmingsplan
    te herzien.

Met andere woorden, projecten hebben een grotere slagingskans als de
deelnemers veel tijd kunnen investeren, weten hoe de hazen lopen en over
een sterk netwerk beschikken. Dat moet realistisch stemmen over de vraag
of coöperatieve atelierontwikkeling een volledige oplossing kan bieden
voor het ateliertekort. Kunstenaar en atelieronderzoeker Bart Stuart
merkt graag op dat er niet alleen behoefte is aan ambachtelijke
vegaburgers maar ook aan kiloknallers om de honger naar ateliers te
stillen.[^116]

Allereerst omdat de weg ernaartoe voor een collectief of initiatief vaak
lang en uitputtend is – zie punt 1. ‘Zelfbeheer betekent vooral in de
beginfase van een pand nachtenlang vergaderen en veel koffie drinken’,
schreven Breek en De Graad al in 2001. ‘Maar omdat een vrijplaats drijft
op de inzet en het enthousiasme van de bewoners en gebruikers, is dit
onvermijdelijk.’ Deelnemers moeten ongelofelijk veel uren
vrijwilligerswerk steken in de opstart, het beheer en de continuering
van het collectieve project. Ongeacht de schaal en organisatievorm van
een woon- of werkplek in zelfbeheer, lijkt het vasthouden van de energie
en betrokkenheid van leden, deelnemers, gebruikers of vrijwilligers een
van de centrale uitdagingen.

Dit klonk ook door in veel van mijn interviews. Zelfbeheer kost bloed,
zweet en tranen. Voor veel mensen betekent participatie in een project
in zelfbeheer een vrijwilligersverantwoordelijkheid boven op een hele
lijst andere vrijwilligersverantwoordelijkheden. De paradox van
werkplekken in zelfbeheer is dat de tijd die het beheer in beslag neemt
ten koste kan gaan van de tijd die je aan je eigen werk kan besteden.
Ronja van de kleinschalige en activistische co-werkplek S-rummet in
Kopenhagen vatte het probleem kernachtig samen. Een co-werkplek is
normaal gezien een plek ‘waar mensen naartoe gaan om werk te doen – en
dan wordt de ruimte zelf een bron van werk’.

S-rummet is een ‘kantoorcollectief’ op basis van lidmaatschap in het
souterrain van een neoclassicistisch woongebouw in de wijk
Frederiksberg. De meeste leden zijn freelancer, student, werkloos,
schrijver, kunstenaar, precair werker, of een combinatie daarvan.
Belangrijk is dat S-rummet een veilige plek wil zijn voor minderheden
die zich niet thuis voelen in andere werkomgevingen. Dat vereist werk,
vertelt Ronja, een van de oprichters en inmiddels het lid dat het
langste meedraait. Hoe blijven we een toegankelijke ruimte voor
iedereen?

> Als je daar niet op let, kan je ruimte heel snel heel wit en exclusief
> worden. Dat blijft een uitdaging. En hoe hou je iedereen betrokken?
> Ook dat is in de praktijk een uitdaging. We hebben drie werkgroepen,
> en het idee is dat iedereen in een werkgroep zit. De werkgroep
> Economie en Administratie houdt zich bezig met het budget en betaalt
> de rekeningen. De werkgroep Communicatie – daar zit ik in – zorgt voor
> het updaten van de website en bepaalde sociale media en het selecteren
> en screenen van nieuwe leden. De werkgroep Onderhoud maakt een
> schoonmaakrooster en draagt zorg over voor de ruimte. Elke zes weken
> is er een collectieve vergadering. Daar worden alle belangrijke
> beslissingen genomen. Mensen warm krijgen voor de collectieve
> vergaderingen maar ook voor de werkgroepen, het blijft moeilijk.

Voor Ronja geldt dat ze de gedeelde ruimte zelf niet vaak meer gebruikt,
maar dat ze wel veel tijd kwijt is aan haar taken in het beheer van de
ruimte.

Bijna alle atelierinitiatieven-van-onderaf die ik sprak hebben te maken
gehad met fasen van energieverlies bij vrijwilligers en deelnemers. Soms
volgen verschillende lichtingen deelnemers elkaar snel op. Ook voor De
CultuurHoek in Driebergen – een voorbeeld dat ik straks nader
introduceer – gold dat de kring van vrijwilligers zich steeds
vernieuwde. ‘Er is eigenlijk bijna niemand die het vanaf het begin tot
nu bij het opbouwen van De CultuurHoek betrokken is geweest,’ vertelde
toenmalig bestuurslid Wanne Roetemeijer mij een aantal jaar geleden.
‘Vrijwilligers die intensief meehielpen met klussen, hielden dat
gemiddeld ongeveer een jaar vol. Dan werd er iemand ziek, of ging
scheiden, of het werd gewoon te veel. Maar terwijl er mensen verdwenen,
kwamen er ook altijd weer nieuwe bij.’ Marie Guilguet van Les Grands
Voisins zag een vergelijkbaar proces optreden:

> Eigenlijk zagen we in het team en de medewerkers en de vrijwilligers
> op de site na een paar jaar een verloop optreden. En dit is heel
> belangrijk, want dit is heel intens werk en super menselijk en
> vermoeiend. Er gebeurt de hele tijd van alles. Dus er is steeds nieuwe
> energie nodig om door te gaan, denk ik.

Voor sommige plekken bleek het moeilijk om een stabiel werkingsmodel te
bouwen op het fundament van onbezoldigde zelforganisatie. Elke Uitentuis
van De Vluchtmaat zei daarover:

> Het lullige met dit soort projecten is dat ze allemaal draaien op
> vrijwilligers. Dan merk je dat dit soort ondernemingen gewoon heel
> veel tijd en energie nodig hebben om een soort duurzaamheid te kunnen
> creëren. Maar dat kan niet op vrijwillige basis, dat is niet
> realistisch.

Woorden als zelforganisatie en zelfbeheer gaan in het atelierdebat
gemakkelijk over de tong. Maar van de bovenstaande voorbeelden moet een
enigszins ontnuchterende werking uitgaan met betrekking tot de projectie
dat de hele ateliervoorraad op die manier ingericht kan worden. Niet
iedereen wil of kan de benodigde offers brengen. Voor werkplekken in
zelfbeheer mag participatie een instapeis zijn – anders kunnen deze
initiatieven niet bestaan. Maar het atelierbeleid moet ook mensen
bedienen die geen tijd of energie hebben voor pandvergaderingen,
werkgroepen, schoonmaakroosters, maandelijkse klusdagen enzovoort. Ook
hier geldt dat een atelierbeleid vooral pluriform moet zijn.

Laten we even terugkeren bij de overige drie punten op het lijstje. De
slagingskans van een initiatief is groter als er in een groep juridische
en financiële knowhow aanwezig is; wethouders zich achter het project
scharen; de gemeente zich accomoderend opstelt. Bij alle drie punten
speelt het sociale en culturele kapitaal dat in groep aanwezig is een
grote rol. Een interessante casus in dit verband is De Cultuurhoek in
Driebergen. Aan de rand van het centrum van Driebergen werd een
vervallen wagenschuur door kunstenaars en vrijwilligers omgebouwd tot
een cultuurhuis met een expositieruimte, theaterzaal, foyer en 18
atelierruimtes. Het gebouw was door de gemeente ‘om niet’ overgedragen
aan een groep atelierhuurders die hun tijdelijke locatie moesten
verlaten. In Driebergen, een kleine welvarende plaats met betrekkelijk
veel cohesie, was direct veel draagkracht voor het project. Duizend
inwoners schaarden zich achter een steunactie en vele anderen hielpen
met de verbouwing.

De sterke netwerken van de initiatiefnemers waren cruciaal voor het
welslagen van het project. ‘Er waren ook mensen bij met veel ervaring in
het bedrijfsleven, overheid, besturen – redelijke zwaargewichten, zeg
maar. Een kartrekker van het eerste uur was directeur geweest van een
grote financiële instelling.’ De wethouders hadden vertrouwen in hem en
daarom ook in het project, zegt Wanne Roetemeijer. ‘Als hij zegt dat het
kan, dan geloven we het wel – zoiets.’ Er was een aannemer die
vrijwillig meehielp. Een bevriende architect schetste het plan dat door
de gemeente moest worden goedgekeurd. De hypotheek was ook geen
probleem, terwijl dat voor veel andere initiatieven een onneembare horde
blijkt. En er was een groep redelijk kapitaalkrachtige atelierhuurders –
de mensen die van de vorige locatie kwamen – waar de vereniging een
extra lening bij kon afsluiten. De Cultuurhoek is beslist een
inspirerend voorbeeld van wat er mogelijk is als er in een plaats veel
‘burgerkracht’ aanwezig is, er lokaal draagvlak is en de gemeente zich
accomoderend opstelt. Maar het is de vraag of dit voorbeeld elders
herhaalbaar is. Is het daarvoor niet teveel een ‘perfect storm’ geweest
van omstandigheden, sterke netwerken en een bijzondere mix van
zwaargewichten en specialisten? Ik vrees ervoor. En zo komen we op het
volgende punt.

Een risico is dat collectieve en coöperatieve atelierontwikkeling
exclusiviteit in de hand kan werken. Dergelijke ‘instituties van sociale
actie’ hebben de neiging bestaande netwerken te reproduceren, aangezien
hun wording en verdere uitbouw vaak via informele kanalen verloopt. Dat
geldt ook voor woon- of energiecoöperaties of broodfondsen. Je kent
iemand, en die persoon nodigt je uit om mee te doen, en jij nodigt op
jouw beurt weer iemand uit die jij kent. Dit zijn vaak netwerken van
gelijkgestemden, mensen met een vergelijkbare leeftijd, inkomenspositie
en levensstijl, en vaak met aanzienlijk sociaal kapitaal. Ook voor
goedwillende initiatieven die zich weldegelijk van dit risico bewust
zijn, kan het een opgave zijn om deze logica te doorbreken. Coöperaties
en andere plekken in zelfbeheer kunnen vormgeven aan inclusie en
solidariteit op een manier die niet van bovenaf te regisseren is, maar
het is een misverstand dat deze plekken per definitie inclusief en
solidair zijn. Dit is een tweede reden dat, in mijn optiek, collectieve
en coöperatieve atelierontwikkeling niet gezien moet worden als
vervanging van bestaande ateliermodellen, maar als aanvulling erop. Er
zijn ook ateliers en werkplekken nodig voor nieuwkomers in de stad; voor
passanten en internationale kunststudenten zonder netwerk; voor
kunstenaars, creatieven en cultuurwerkers die om wat voor reden dan ook
(generationeel, cultureel, politiek) niet door schifting komen van de
nieuwe ‘instituties voor collectieve actie’.

Aan het begin van het hoofdstuk heb ik geconstateerd dat in de meeste
Nederlandse steden geldt dat de vraag naar atelierruimte of creatieve
werkruimte het aanbod overstijgt. Atelierstichtingen,
broedplaatsontwikkelaars en andere atelierproducenten zijn nodig om
tegen de klippen op genoeg vierkante meter atelierruimte te creëren. Die
vierkante meters kunnen niet alleen van onderaf worden gecreëerd –
daarvoor is collectieve en coöperatieve atelierontwikkeling te traag en
van allerlei condities afhankelijk. Tegelijk moet de roep om
democratisering serieus worden genomen. Beleid op landelijk en
gemeentelijk niveau is noodzakelijk om maatschappelijk vastgoed te
beschermen en aan te wenden voor culturele en sociale doeleinden. Zonder
een remmend, beschermend beleid worden kostbare publieke voorzieningen
en hulpbronnen weggespoeld door de golfslag van privatisering en
commercialisering. Maar van overheden en uitvoerende organen wordt wel
steeds vaker verwacht dat ze deze voorzieningen afdragen aan de
samenleving voor invulling van onderaf. De uitdaging van deze tijd lijkt
dat initiatief van onderaf beter kan gedijen en zelfs de bestuurlijke
bovenbouw kan binnendringen. Maar wat betekent dat voor
atelierontwikkeling? Kunnen bijvoorbeeld atelierstichtingen,
broedplaatsontwikkelaars en andere atelierproducenten actiever ruimte
scheppen voor huurdersinspraak en huurdersinvloed? Of vaker dan nu al
het geval is bepaalde taken en verantwoordelijkheden overhevelen naar
huurdersgroepen, als die groepen dat wensen, bijvoorbeeld in ruil tegen
huurkorting? Ruimte maken is een moeilijke opgave, maar wel een die
noodzakelijk is als men de vrijkomende ‘burgerkracht’ serieus wil nemen.

# 7. Hoe nu verder? Breukjes in de black box

Het was een opmerkelijk gezicht. In een glazen container op het
stationsplein van Deventer zat in september 2022 geregeld een man te
werken aan een grote tafel. Om hem heen enkele stellingkasten met
archiefdozen, stapels papier en een indrukwekkende kopieermachine. Op
A4’tjes op de ramen stond de tekst ‘Hellend Vlak (onder)zoekt
atelierruimte’.

De man in het aquarium was beeldend kunstenaar Jeroen Diepenmaat. Hij
was met zijn kleine drukwerkplaats en DIY-uitgeverij Hellend Vlak in de
Kunsthalte getrokken, een tijdelijke tentoonstellingsruimte voor het
station van Deventer. Samen met elf andere kunstenaars was hij
uitgenodigd om de ruimte een jaar lang invulling te geven, ieder één
maand. Zijn collega’s gebruikten de ruimte als vitrine om hun
schilderijen, foto’s of installaties te laten zien. Jeroen besloot bij
gebrek aan vaste locatie voor Hellend Vlak zelf de container te
betrekken en in te richten als tijdelijke werkplaats. Daarnaast greep
hij het verblijf aan om het ateliertekort in Deventer aan te kaarten en
te onderzoeken of er nog ruimte is – letterlijk – voor kunstenaars in de
stad. In Deventer is het namelijk net als in talloze andere plaatsen in
Nederland hartstikke moeilijk om als kunstenaar een plek te vinden om te
werken.

Jeroens manifestatie in de Kunsthalte zette mij aan het denken. Hoe kan
je als atelierzoekende kunstenaar of cultuurwerker het beste aandacht
genereren voor jouw zaak en die van lotgenoten? Stel, je wil strijden
voor meer betaalbare en stabiele werkplekken in jouw stad, waar begin je
dan? Bij wie moet je zijn? En hoe zorg je ervoor dat de oplossing voor
jouw individuele probleem niet bijdraagt aan een ander groter probleem,
zoals gentrificatie of de normalisering van tijdelijkheid?

In het eerste hoofdstuk beschreef ik het ateliervraagstuk als een
‘wicked problem’ dat is verknoopt met andere – grotere – vraagstukken,
zoals de verdeling van stedelijke ruimte; veranderende opvattingen van
het kunstenaarschap; de organisatie van arbeid in de cultuursector en de
creatieve industrie; demografische en economische krimp en groei. Die
verstrengeling kan soms moedeloos maken, want hoe kan je als
atelierzoeker in hemelsnaam overal rekening mee houden? Zittende
huurders denken vaak pas na over atelierbeleid als dat beleid op
potentieel noodlottige wijze veranderd wordt, of nog later, wanneer de
huuropzegging op de deurmat ploft. Dat is niet gek, want beleid wordt
voorgekookt in een black box en dan als voldongen feit gepresenteerd.
Met als gevolg dat jij misschien je werkplek verliest en opeens
gedwongen bent om je te verdiepen in de ruimtemarkt,
gebiedsontwikkeling, vertijdelijking en gentrificatie.

Daar komt nog een probleem bij. Want als je jouw individuele
ruimtezoektocht wilt ont-individualiseren, kom je in aanraking met de
wereld van wethouders, ambtenaren, loketten, rapporten en procedures. En
als je pech hebt krijg je te maken met participatietafels, leerkringen,
klankbordgroepen en kwartiermakers. De gemiddelde kunstenaar of
cultuurwerker voelt bij het lezen van die woorden al de energie en
levenslust wegebben.

Deze network notion is niet bedoeld om te ontmoedigen maar om te
bewapenen. In dit laatste hoofdstuk geef ik een aantal wenken hoe je kan
proberen het atelierbeleid in je eigen woon- of werkplaats te
verbeteren.

De onmisbare eerste stap is: Organiseer jezelf! Als jij de dupe bent van
ateliertekort of een beleidsverandering, is de kans groot dat je niet de
enige bent. Zoek lotgenoten en treedt naar buiten als een groep. Als
individu is het niet altijd makkelijk je verhaal voor het voetlicht te
brengen. Je casus kan gemakkelijk als uitzondering terzijde worden
geschoven. Als groep sta je sterker.

De tweede stap is: Zoek aansluiting! Bijvoorbeeld bij organisaties die
ijveren voor kunstenaarsbelangen en goede ateliervoorzieningen, zoals
Platform BK, de Kunstenbond, de Beroepsvereniging van Beeldende
Kunstenaars en/of de Beroeps Organisatie Kunstenaars. Kijk voor
juridisch advies op de websites van Woon! of bel met het Juridisch
Loket. Als er een leegstandscomponent is, kan het helpen Bond Precaire
Woonvormen te informeren. Zij strijden al anderhalf decennium tegen
tijdelijke huurcontracten. Als er maatschappelijk vastgoed wordt
afgestoten, trek dan aan de bel bij een organisatie als Landelijk
Samenwerkingsverband Actieve Bewoners of een andere club met
dossierkennis op dat onderwerp. Huur je van een grotere
woningbouwcorporatie? Dan is er waarschijnlijk ook een
huurdersvereniging die je kan helpen.

Stap drie is: Maak je zichtbaar! Zet je verhaal op papier. Probeer
reuring te creëren met acties die de lokale pers halen. Ga in een glazen
container werken op het stationsplein. Bouw een kunstenaarsatelier na in
het gemeentehuis. Stel vragen tijdens een raadsvergadering. Begin een
petitie. Schrijf een manifest.

De vierde stap is: Agendeer! Kom in beeld bij de verantwoordelijke
wethouders. Meldt je als groep bij de bemiddelende organisaties. Breng
je wensen en eisen onder de aandacht. Een constructieve aanpak is prima,
maar laat je niet inpolderen door je gesprekspartners. En vooral: laat
je als groep niet uiteen spelen als er individuele oplossingen worden
beloofd. Het gaat niet alleen om jouw atelierzoektocht, het gaat erom
samen tot een betere ateliervoorziening te komen.

Natuurlijk gaat het niet alleen om ‘hoe?’, maar ook om ‘wat?’. Wat is
jullie punt als groep? Welke standpunten wil je verdedigen? Welke eisen
zet je op papier? Om atelierbeleid te beïnvloeden werkt het om je voor
te stellen dat beleidsmakers een mengpaneel voor zich hebben met
allerlei schuiven. Die schuiven staan nooit helemaal open of dicht en ze
worden regelmatig bijgesteld. Als kunstenaars en cultuurwerkers kan je
hierop invloed uitoefenen via de beleidsmakers. Het is een nuttige
oefening om per schuif de positie als groep te bepalen en enkele
standpunten op papier te zetten.

## Schuif 1: Tijdelijk – Permanent

De eerste schuif bepaalt de verhouding tussen tijdelijke en permanente
ateliers. Een voorraad die geheel bestaat uit ateliers in tijdelijke
broedplaatsen is weinig schokbestendig: als er kort achter elkaar
meerdere broedplaatsen sluiten, keldert de voorraad. Bovendien is het
door de veranderende vastgoedmarkt steeds moelijker om een voorraad van
tijdelijke ateliers op peil te houden. Teveel tijdelijkheid maakt de
voorraad volatiel en huurders kwetsbaar. Tegelijk kan een voorraad van
alleen maar permanente atelierpanden met een stabiele bezetting minder
goed spontane initiatieven accommoderen. In een kunstacademiestad als
Den Haag of Arnhem met een grote groep jonge ruimtezoekers en veel
internationale passanten kan door de gemeente of atelierbemiddelaar
overwogen worden om tijdelijk beschikbare gebouwen en ruimtes te
gebruiken voor experimentele invulling of collectieve atelier- en/of
presentatieruimtes. Voor gemeentes, atelierstichtingen en een
bemiddelende organisaties is het een belangrijke discussie hoever je
deze schuif wilt of kunt openzetten zonder dat het de stabiliteit van de
voorraad onder druk zet.

Als kunstenaars en cultuurwerkers is het belangrijk om je eigen eisen
met betrekking tot deze schuif scherp te krijgen. Mijn aanbevelingen
zijn:

-   *_Investeer in een duurzame ateliervoorraad_*

    Er moet dringend gebouwd worden aan een duurzame voorraad ateliers.
    Natuurlijk kan ‘tijdelijk gebruik’ nog steeds een bruikbaar middel
    zijn om publiek of privaat vastgoed dat wacht op herontwikkeling in
    te zetten voor maatschappelijk of cultureel gebruik. Tijdelijke
    groepsateliers kunnen goed gebruikt worden om nieuwe initiatieven en
    collectieven een kans te geven. Maar de vierkante meters tijdelijke
    werkruimte die daarmee worden gecreëerd, horen thuis bovenop de
    duurzame ateliervoorraad. Tijdelijke werkruimte mag niet langer
    ontwikkeld worden ter vervanging van die duurzame ateliervoorraad.
    Sterker nog: de voorraad duurzame ateliers mag niet onder de 75% van
    de gehele voorraad zakken. In veel plaatsen zal dat betekenen dat de
    voorraad duurzame ateliers verder moet worden uitgebreid voordat er
    over spannende tijdelijke extra’s nagedacht mag worden.

<!-- -->

-   _*Stop de commerciële verkoop van maatschappelijk vastgoed*_

    *Het realiseren van een duurzame ateliervoorraad moet onderdeel
    worden van de vastgoedstrategie en grondpolitiek van gemeenten. Dat
    betekent in de eerste plaats dat de verkoop van maatschappelijk
    vastgoed aan commerciële partijen moet stoppen. Juist nu is het
    belangrijk dat dit vastgoed ‘maatschappelijk’ wordt ingezet om
    functies te huisvesten die belangrijk zijn voor de samenleving,
    democratie of economie maar die op de huidige overspannen
    vastgoedmarkt niet ‘marktconform’ kunnen huren of kopen.
    Kunstenaarsateliers en ruimtes voor creatief werk vallen daar ook
    onder.

## Schuif 2: Flexibel – Stabiel

De tweede schuif is aan de eerste gekoppeld. Een instrument om de
toegang tot de ateliervoorraad voor ruimtezoekers te vergroten is om te
werken met tijdelijke huurcontracten. Maar het ruimtetekort wordt op die
manier op de huurders afgeschoven: ‘doorstromen’ betekent dan in de
praktijk dat zittende atelierhuurders telkens moeten plaatsmaken voor
een nieuwe lichting. Bij deze schuif is de discussie dus: Hoe belangrijk
is doorstroom als het ten koste gaat van stabiliteit? En andersom: hoe
heilig is stabiliteit als het aantoonbaar moeilijk is voor jonge
ruimtezoekers om een voet tussen de deur te krijgen? Voor groepen
werkplekzoekers is directe beschikbaarheid belangrijker dan stabiliteit
– bijvoorbeeld voor mobiele, internationaal opererende kunstenaars of
cultuurwerkers die op projectbasis in een stad werken. Is het mogelijk
voor hen flexibele voorzieningen te creëren, zonder dat de hele
ateliervoorraad geflexibiliseerd hoeft te worden middels tijdelijke
contracten?

Mijn aanbevelingen voor de tweede schuif zijn:

-   *Doorlopende huurcontracten moeten de norm blijven*

    Een desastreuze tendens is dat in sommige steden en door sommige
    verhuurders problemen in de atelierproductie onder het mom van
    ‘doorstroming’ worden afgewenteld op de huurders. Dat gebeurt
    bijvoorbeeld in Amsterdam, waar ateliers nu voor vijf of tien jaar
    worden verhuurd (maximaal twee keer een vijfjaarcontract) met het
    argument dat kunstenaars na die periode in staat moeten zijn om
    ‘marktconform’ te huren. Behalve dat er zo een karikatuur gemaakt
    wordt van het verloop van een carrière in de kunsten, verbloemt de
    vertijdelijking van de huurcontracten dat er simpelweg te weinig
    atelierruimtes beschikbaar zijn.

-   *Flexibele werkplekken als maatwerk*

	Een pluriform, gebruikersgericht atelierbeleid moet op
    verschillende sporen werken. Parallel aan een stabiele
    ateliervoorraad met stabiele huurcontracten kan er wel gewerkt
    worden aan voorzieningen voor kunstenaars, creatieven en
    cultuurwerkers die op de wachtlijst staan, maar nog geen vast
    atelier hebben, of voor internationale bezoekers. Dit kan
    toegankelijkheid en flexibiliteit bieden voor kunstenaars en
    creatieve werkers die toegankelijkheid en flexibiliteit verlangen,
    zoals startende kunstenaars en internationale gasten. Daarbij kan er
    bijvoorbeeld gedacht worden aan flexwerkplekken of een time
    share-model. Ontvangende instellingen kunnen onderzoeken of het
    mogelijk is om gastateliers op een niet-precaire manier te
    organiseren, bijvoorbeeld door ruimtes te creëren die niet alleen
    voor eenpitters geschikt zijn, maar ook voor families, teams,
    productiegezelschappen of andere sociale verbanden.

## Schuif 3: Top-down – Bottom-up 

Atelierbeleid moet per definitie een gewenst midden vinden tussen
‘top-down’ en ‘bottom-up’, tussen bestuur van boven en maatschappelijke
organisatie van onderen. Beleid is nodig om bestaande en mogelijke
locaties voor atelierontwikkeling te beschermen, om maatschappelijk
vastgoed vast te houden en nieuwe plekken te ontwikkelen. Zonder
aanhoudende middelen en energie zakt de op tijdelijkheid gefundeerde
ateliervoorraad onherroepelijk als een soufflé in. Bovendien is er
zekere mate van regie noodzakelijk om de juiste ruimtezoekers
(individuen en collectieven) in voor hen geschikte ruimtes te krijgen.
Tegelijk is het een belangrijke vraag hoe poreus bestuur en beleid is
voor initiatief van onderaf. Is het mogelijk voor buurtinitiatieven of
kunstenaarscollectieven om zelf een gebouw te verwerven en te beheren?
En zijn er in het atelierbeleid instrumenten en kanalen opgenomen voor
huurdersinspraak en -participatie? Moeten de uitvoerders van het
atelierbeleid verantwoordelijkheid afleggen naar de huurders en
gebruikers over hun begroting, koers of beheer?

Mijn aanbevelingen voor de derde schuif zijn:

-   *Maak ruimte voor initiatieven van onderaf*

    Gemeenten moeten de schaarser wordende collectieve middelen beter
    laten aansluiten bij de aanwezige burgerkracht. Dat betekent
    bijvoorbeeld dat, als maatschappelijk vastgoed *wel* wordt
    afgestoten, met meer klem voorrang wordt gegeven aan initiatieven
    van onderaf, bijvoorbeeld ateliercoöperaties en broedplaatsen die
    door een lokaal verankerde groep worden ontwikkeld. Een gebouw
    blijft op die manier in maatschappelijk bezit. Via
    anti-speculatievoorwaarden kan voorkomen worden dat het na een paar
    jaar alsnog de markt op gaat en een gemeente kan ook een
    terugkooprecht opnemen, zoals bij De Cultuurhoek gebeurd is.
    Zelfbeheer hoeft overigens niet te betekenen dat een groep een pand
    en/of de grond zelf in eigendom heeft. Het eigendom kan even goed
    (deels of helemaal) in handen zijn van de gemeente, een
    atelierstichting, corporatie of broedplaatsontwikkelaar, zoals bij
    Woonwerkpand Tetterode in Amsterdam. De kern blijft in dat geval dat
    de gebruikers zelfstandig kunnen beslissen hoe een pand of terrein
    ingericht, gebruikt en bestuurd wordt.

-   *Wees gebruikersgericht*

    Vanzelfsprekend is coöperatief zelfbeheer geen
    one-size-fits-all-oplossing voor alle kwalen en knelpunten in het
    atelierbeleid. Vanuit het gebruikersoogpunt is zelfbeheer zeer
    tijdrovend en brengt het grote verantwoordelijken met zich mee. Daar
    zit niet iedere kunstenaar, creatieve of cultuurwerker die op zoek
    is naar werkruimte op te wachten. En vanuit het oogpunt van
    atelierproductie is het belangrijk dat de kwantiteit niet uit het
    oog verloren wordt. Er moeten heel veel vierkante meters
    geproduceerd worden om te voorkomen dat een betaalbaar atelier een
    zeldzaam privilege is voor een kleine groep gebruikers. Om die
    productie te garanderen zijn ervaren partijen zoals
    broedplaatsontwikkelaars nodig. Maar de coronacrisis heeft
    blootgelegd dat er bij die partijen dringend een grotere
    ontvankelijkheid nodig is voor wat er bij de huurdersbasis speelt.
    Dat kan beginnen bij meer budgettaire en bestuurlijke transparantie
    vanuit de atelierproducenten en het installeren van organen voor
    huurdersinspraak. Ook moeten er openingen zijn om, indien gewenst,
    wel een vorm van zelfbeheer in een pand te ontwikkelen, waarbij de
    huurders bijvoorbeeld zelf verantwoordelijk zijn voor beleid,
    administratie of onderhoud maar de eigenaar, broedplaatsontwikkelaar
    of atelierstichting zorgdraagt over het casco.

-   *Gebruik het erfpachtinstrument*

    De ontwikkeling van coöperatieve atelier- of broedplaatsontwikkeling
    kan ook onderdeel worden van de grondpolitiek van een gemeente,
    bijvoorbeeld door ateliers of broedplaatsen op te nemen in tenders
    voor nieuwbouwlocaties of in bestemmingsplannen, structuurvisies en
    – vanaf 2021 – omgevingsvisies. Vanzelfsprekend is ook erfpacht een
    belangrijk middel om ateliers en broedplaatsen in zelfbeheer te
    verduurzamen, zoals gebeurd is in Den Haag met Maakhaven en De
    Besturing. Ik deel de conclusie van het rapport *Geen Stad Zonder
    Kunst \#2* dat er voortgebouwd moet worden op de kennis en de
    ervaring die is opgedaan in deze succesvolle experimenten.

## Schuif 4: Eenzijdig – Veelzijdig

Een zekere mate van pluriformiteit is in het atelierbeleid vaak een
gegeven. Er wordt dikwijls gewerkt met bestaande en (tijdelijk)
herbestemde gebouwen die zich voor een bepaald gebruik lenen en andere
mogelijkheden uitsluiten. Een voormalige loods nodigt uit tot andere
vormen van gebruik dan een voormalige school of een voormalig kantoor.
De vraag is of die pluriformiteit vooral een beleidsdoel is of een
toevallig resultaat van de gebouwen die beheerd worden. Wordt er
rekening gehouden met de noden en wensen van de verschillende soorten
ruimtezoekers, met hun praktijk, leeftijd, financiële situatie,
persoonlijke voorkeuren? Wordt er bewust op ingezet om een veelzijdig
aanbod aan ruimtes en mogelijkheden te creëren? Of is het belangrijker
om simpelweg zoveel mogelijk vierkante meters atelierruimte te scheppen,
en moet de vraag wat voor atelierruimte dat is pas daarna worden
gesteld?

Mijn aanbevelingen voor deze schuif zijn:

-   *Zet in op pluriformiteit*

    *Maak van pluriformiteit een beleidsdoel. Probeer te streven naar
    een waaier aan werkruimtes, van grote groepsateliers,
    atelierwoningen, kleine afzonderlijke eenheden, tot werkplekken die
    ook als repetitieruimte, theater- of tentoonstellingszaal gebruikt
    kunnen worden. Het is zelfs te overwegen of er een soort
    ‘hot-desking’-faciliteit geopend kan worden, met werkplekken die met
    gunstige dag- of dagdeeltarieven worden verhuurd. Tegelijk is het
    belangrijk om een gedifferentieerd beeld van de ateliervraag te
    krijgen. ‘De kunstenaar’ bestaat niet, elke praktijk heeft zijn
    eigen dynamiek en schaal. Een schilder die al meer dan twintig jaar
    actief is en veel doeken in opslag heeft, heeft meer ruimte nodig
    dan een twintiger die achter zijn laptop video-essays maakt of
    kunst-kritische teksten schrijft. Het kan een nuttige oefening zijn
    om een precieze inventarisatie te maken van de ruimtevraag van
    kunstenaars en cultuurwerkers, zoals sommige atelierstichtingen al
    laten doen in Rotterdam heeft laten uitvoeren.

-   *Ruimte voor bemiddeling*

    In het streven naar een pluriform atelieraanbod dat aansluit op een
    pluriforme ateliervraag is een grote rol weggelegd voor een
    bemiddelende organisatie zoals Stroom Den Haag. Een bemiddelaar met
    een grote kennis van en affiniteit met de verschillende
    ruimtezoekers in de stad is noodzakelijk om ervoor zorgen dat de
    groepen en individuen in voor hen geschikte ruimtes terecht komen.
    Maar misschien kan een bemiddelaar nog meer doen, bijvoorbeeld het
    openen van een uitleen voor gereedschap en materialen of het namens
    de achterban onderhandelen met nutsbedrijven of
    self-storage-verhuurders over gunstige groepscontracten.

## Schuif 5: Centraal – Perifeer 

In veel Nederlandse steden vindt er een geografische verschuiving plaats
van presentatieplekken en creatieve werkruimtes van het centrum naar de
woonwijken aan de randen van de stad. Dit roept de vraag op wat de
‘plek’ is voor kunst en cultuur in de stad. Moeten de beschikbare
energie en middelen in cultuur- en atelierbeleid vooral worden ingezet
om centraal gelegen ateliergebouwen, broedplaatsen en project spaces te
beginnen of te behouden, om te voorkomen dat de binnenstad verder
mummificeert? Of is het beter om die energie en middelen aan te wenden
op meer perifere plekken waar de prijzen wellicht lager liggen en er
meer gebouwen beschikbaar zijn? En hoe kan ervoor gezorgd worden dat
werk- en presentatieplekken in woonwijken buiten het centrum aansluiten
op het lokaal aanwezige kapitaal, en niet eenzijdig functioneren als
‘gentrificatiemachines’?

Dit zijn mijn aanbevelingen bij de vijfde en laatste schuif:

-   *Waarborg de humuslaag*

    Terwijl er in veel stadscentra sprake is van een neerwaartse spiraal
    van verdwijnende instellingen en vertrekkende kunstenaars, beschikt
    het centrum van alle grote Nederlandse steden nog steeds over een
    rijke, gelaagde infrastructuur van project spaces, instellingen,
    broedplaatsen en ateliercomplexen. Bijvoorbeeld, de Adviescommissie
    Meerjarenbeleidsplan Kunst en Cultuur 2021-2024 typeerde Den Haag in
    2020 als een ‘echte *grassroots*-stad’ met een dynamisch netwerk van
    ‘kleine beeldende kunstpodia, vaak geleid door kunstenaars, vaak
    informeel met elkaar verbonden’. Dergelijke laagdrempelige plekken
    voor experiment, waar gewerkt wordt maar waar ook kleinschalige
    tentoonstellingen en performances plaatsvinden, vormen de
    noodzakelijke creatieve humuslaag tussen de lokale kunstacademie en
    grote presentatie-instellingen en gerenommeerde galeries. Het ligt
    echter in de lijn der verwachting dat dit soort infrastructuur in de
    nabije toekomst (verder) onder druk zal komen te staan door
    ruimte-schaarste en hoge prijzen. Daarom is het belangrijk om beleid
    te ontwikkelen dat – ook in het centrum van grote steden –
    betaalbare en laagdrempelige plekken genereert en waarborgt.

<!-- -->

-   *Connectie met de wijk*

    Bij atelierontwikkeling buiten stadscentra wordt de
    gentrificatiedimensie nog steeds te vaak gebagatelliseerd,
    onderschat of zelfs ontkend. Het is niet toevallig dat de wijken
    waar broedplaatsen en antikraakkunstenaarskolonies worden geopend
    precies tot de breuklijn behoren waar de uitdijende successtad stuit
    op de arme buitengebieden die nog moeten worden klaargestoomd voor
    de nieuwe bewoners. De tijdelijke aanwezigheid van kunstenaars en
    creatieven is een vitale schakel in het markt-klaar maken van de
    buurt. De gevoeligheid wordt nog vergroot omdat dit vaak wijken zijn
    waar de terugtredende overheid de grootste gaten achterlaat. De
    bibliotheek sluit, het buurthuis wordt te duur bevonden en de
    sociale woningbouw wordt gesloopt of verkocht. Daarvoor in de plaats
    komen tijdelijke broedplaatsen. Gemeentelijke ambities met
    betrekking tot broedplaatsen worden vaak gevat in toverachtige
    formules als ‘een waardevolle toevoeging bij de ontwikkeling van de
    wijk die nadrukkelijk een rol speelt bij actuele
    sociaal-maatschappelijke kwesties en veranderprocessen’. Om dit
    soort ambities waar te maken, is het van cruciaal belang dat een
    broedplaats niet simpelweg naar de rafelrand wordt geparachuteerd en
    na een paar jaar weer wordt ingeklapt. Een lange exploitatieperiode
    is noodzakelijk om een duurzaam engagement met de omgeving mogelijk
    te maken. Ook hier geldt dat er bij voorkeur ruimte wordt gemaakt
    voor initiatief van onderaf, zodat de regie komt te liggen bij
    gebruikers uit de omgeving.

# Verantwoording en dankwoord

Deze publicatie is een bewerking van een onderzoeksrapport dat ik in
2020 en 2021 schreef in opdracht van kunstcentrum Stroom Den Haag,
aangevuld met bewerkte passages uit teksten die ik schreef voor
*Metropolis M* en *Boekman* en uitgaven van TAAK en Platform BK en
geactualiseerd met nieuw materiaal. Connie van Driel en Remco Osório
Lobato hebben vanuit Stroom Den Haag het proces begeleid en het rapport
inhoudelijk gevoed. Ik ben Stroom Den Haag en in het bijzonder Connie
dankbaar dat ik het manuscript nu voor een ander doel en een ander
publiek kan inzetten. Ik wil voor de lezer wel benadrukken dat de inhoud
volledig voor mijn eigen rekening is niet noodzakelijkerwijs de positie
van Stroom Den Haag reflecteert.

Voor het onderzoek en een eraan gekoppeld artikel voor *Metropolis M*
zijn interviews afgelegd en achtergrondgesprekken gevoerd met
kunstenaars, cultuurwerkers, atelierstichtingen,
broedplaatsontwikkelaars, beleidsmakers en zelfstandige initiatieven uit
binnen- en buitenland. Niet alle interviews zijn verwerkt in deze
publicatie, maar ze vormen er wel de fundering van. De geïnterviewden
zijn, in alfabetische volgorde en met vermelding van de organisatie of
het initiatief dat zij indertijd vertegenwoordigden: Anne van Aalst van
Stichting Ateliers Maastricht; Bas Blok van WERF5, Utrecht; Elke
Uitentuis van De Vluchtmaat, Amsterdam; Els Silvrants-Barclay van
Permanent, Brussel; Greet Vlegels van AAIR Antwerpen; Marie Guilguet van
Plateau Urbain en Les Grands Voisins, Parijs; Martine Zoeteman van Dutch
Creative Residency Network, Den Haag; Mikel van Gelderen van Tetterode,
Amsterdam; Rob Ritzen van Level Five, Brussel; Ronja van S-rummet,
Kopenhagen; Sjoerd Leijten van toitoiDROME, Antwerpen; Wanne Roetemeijer
van De CultuurHoek, Driebergen; Zafer Yurdakul van Urban Resort,
Amsterdam. In deze publicatie wordt ook geput uit interviews die ik
afnam voor artikelen in *Metropolis M*.

Deze publicatie is ook gevoed door talloze informele gesprekken. De
lijst van sparringpartners is lang, maar ik wil in ieder geval Sepp
Eckenhaussen, Rosa te Velde, Joram Kraaijeveld, Jesse van Winden, Abel
Heijkamp, Sjoerd Leijten en Boukje Cnossen noemen. Laatstgenoemde
schreef voor het Stroom-onderzoek een voorbereidend document en bracht
mij op het spoor van enkele interessante internationale casussen. Met
Sepp was ik al in gesprek over deze publicatie toen hij nog met Koen
Bartijn leidinggaf aan Platform BK. Dankzij hem wordt het nu als essay
opgenomen in *network notion*-reeks van het INC.

Roel Griffioen, Deventer

[^1]: Erik Hofstra (Beroeps Organisatie
    Kunstenaars), Wilma Vissers (Kunstenbond), Tom Hageman
    (Beroepsvereniging van Beeldende Kunstenaars), ‘Manifest voor een
    gezond vestigingsklimaat voor de kunsten in Groningen’, maart 2024.

[^2]: Tim Wagemakers, ‘Onrust bij kunstenaars
    rond “doorstroombeleid” voor ateliers: “Mensen uit de stad verbannen
    is niet de oplossing”’, *Het Parool*, 18 april 2024.

[^3]: Zie: Siebrand Vos, ‘Protest tegen
    draconische huurverhoging bij ateliers en ander maatschappelijk
    vastgoed in Maastricht: “Wie bedenkt zoiets?”’, *De Limburger*, 2
    februari 2023; Geert van Elten, ‘Door
    gebrek aan ateliers zitten kunstenaars in Eindhoven vaak op de
    schopstoel: “Maar ik heb wel iets te bieden”’, *Eindhovens Dagblad*,
    11 januari 2023; Joost Goutziers, ‘Angst
    regeert bij Ateliers Tilburg: “Huren, dat is op eieren lopen”’,
    *Brabants Dagblad*, 17 september 2022; Harry van der Ploeg,
    ‘Energiecrisis verjaagt kunstenaars in Arnhem massaal uit hun
    ateliers’, *de Gelderlander*, 13 oktober 2022; Castor van Dillen, ‘“Dakloze” kunstenaar Jeroen uit Deventer
    voert actie: “Blijvende atelierruimte is echt een ding”’, *De
    Stentor*, 27 september 2022.

[^4]: Het advies is geschreven door Jaap Schoufour, partner en senior
    adviseur bij STIPO, een adviesbureau voor stadsontwikkeling. Als
    hoofd Bureau Broedplaatsen in Amsterdam stond hij in de jaren nul
    van deze eeuw aan de wieg van het broedplaatsenbeleid.

[^5]: Deze vondsten (‘doorstroom is uitstroom’ en ‘placemaking is
    plaatsmaken’) zijn niet voor mijn rekening, maar circuleren in
    bijeenkomsten, demonstraties, kritische artikelen en petities.

[^6]: Wouter Davidts en Kim Paice, *The Fall of the Studio: Artists at
    Work*, Valiz 2009 Paice, 2009; Maaike Lauwaert, ‘Changing artist’s
    practices’, *BAM*, 6 april 2011.

[^7]: Geciteerd in: Davidts en Paice, 2009.

[^8]: Claire Bishop, *Artificial Hells: Participatory Art and the
    Politics of Spectatorship*, Verso 2012.

[^9]: Lauwaert, 2011.

[^10]: Ik citeer hier een promotieblurb op de website van de uitgever
    van een publicatie van Rozendaal. Zie:
    <https://threestarbooks.com/RAFAEL-ROZENDAAL-HOME-ALONE-book>

[^11]: Pascal Gielen, *Repressief liberalisme: Opstellen over creatieve
    arbeid, politiek en kunst*, Valiz 2013.

[^12]: Zie bijvoorbeeld: Rosalyn Deutsche en Cara Gendel Ryan, ‘The Fine
    Art of Gentrification’, *October* 31 (1984) Winter, pp. 91-111; Neil
    Smith, *The New Urban Frontier: Gentrification and the revanchist
    city*, Routledge 1996; Martha Rosler, *Culture Class*, Sternberg
    Press 2013. Voor het idee van een artistieke menigte, zie:
    Pascal Gielen, *The Murmuring of the
    Artistic Multitude: Global Art, Politics and Post-Fordism*, Valiz
    2009.

[^13]: Sharon Zukin, *Loft Living: Culture and Capital in Urban Change*,
    Johns Hopkins University Press 1982.

[^14]: Richard Florida, *The Rise of the Creative Class: And How It’s
    Transforming Work, Leisure, Community and Everyday Life*, New York
    2002.

[^15]: Simon Franke en Evert Verhagen (red.), *Creativiteit en de stad:
    Hoe de creatieve economie de stad verandert*, NAi Uitgevers 2005.

[^16]: Roel Griffioen (red.), *De Frontlinie: Bestaansonzekerheid en
    gentrificatie in de Creatieve Stad*, De Frontlinie 2017.

[^17]: De oorsprong van het huidige atelierbeleid in Den Haag ligt in de
    beleidsnota ‘Ateliers’ uit 1994, maar het kreeg een extra impuls met
    notitie ‘Creatieve Stad Den Haag’ en de notitie ‘Broedplaatsen’,
    beide uit 2005. Zie: Maes|Okhuijsen, Utrecht, Gemeente Den Haag,
    projectbureau Creatieve Stad, *Creatieve Stad Den Haag*, Gemeente
    Den Haag 2007; Gemeente Den Haag, *Ruimte voor de kunst. Werkruimte
    voor kunstenaars in Den Haag*, Gemeente Den Haag 2008.

[^18]: Dit ontleen ik aan een beleidsdocument voor de tussen Utrecht en
    Amsterdam gelegen gemeente Stichtse Vecht: Ecorys Nederland BV,
    *Bouwstenenrapport. Behorende bij de Economische Visie Stichtse
    Vecht 2025*, 2014.

[^19]: Davidts en Paice, 2009; Merel van Tilburg, ‘De doorstart van het
    atelier’, *De Witte Raaf* (2010) 144, 2010.

[^20]: Van Tilburg, 2010.

[^21]: Zie bijvoorbeeld: Rosalind Gill, Andy C. Pratt en Tarek E.
    Virani, *Creative Hubs in Question: Place, Space and Work in the
    Creative Economy*, palgrave/macmillan 2019.

[^22]: Claudia Zeller, ‘Hand op de knip. Over de economisering van het
    Nederlandse kunst- en cultuurbeleid’, in: Roel Griffioen (red.), *De
    Frontlinie: Bestaansonzekerheid en gentrificatie in de Creatieve
    Stad*, De Frontlinie 2017; Griffioen, 2017.

[^23]: Hier heb ik in de afgelopen jaren geregeld over geschreven. Zie
    bijvoorbeeld: Griffioen, 2017 en Roel Griffioen, 'Broedplaatsen
    vullen niet het vacuüm van gemeentelijke verantwoordelijkheid', in:
    *Rooilijn. Tijdschrift voor wetenschap en beleid in ruimtelijke
    ordening* 47:6, 2014, p. 394.

[^24]: Hans Vermeeren, ‘Stichting Ruimte: duidelijkheid over ateliers in
    Eindhoven’, *Eindhovens Dagblad*, 6 september 2018.

[^25]: Massih Hutak, ‘Het “broedplaatsenbeleid” is een goedkope
    gentrificatiemachine’, *Het Parool*, 5 november 2020.

[^26]: Idem.

[^27]: Rosa te Velde, *Drafting futures:
    Remembering a building* / *Schetsen voor de toekomst: Herinneringen
    aan een gebouw*, de Appel 2021.

[^28]: Idem.

[^29]: Zukin, 1982; Kim Velsey, ‘Artist’s Studio: How About the Living
    Room?’, *New York Times* 29 november 2019, nytimes.com.

[^30]: Daardoor wordt overigens een irreëel beeld van professioneel
    welslagen op de kunsten en de cultuursector geprojecteerd. In
    tegenstelling tot de meer commerciële sectoren binnen de creatieve
    industrie, komt ‘succes’ in de kunsten en de cultuursector zelden
    tot nooit tot uitdrukking in een netjes en gestaag oplopende
    inkomstencurve.

[^31]: De toetsing vindt in Amsterdam plaats door de Commissie voor
    Ateliers en (Woon)Werkpanden Amsterdam. De commissie bestaat uit
    kunstenaars en cultuurwerkers met verschillende achtergronden en
    werkvelden. Positief is dat er door het bestaan van CAWA
    cultuurwerkers in de verder bureaucratische besluitvormingsmachine
    zitten. Naast toetsen hebben zij ook het recht om ongevraagde
    adviezen aan Bureau Broedplaatsen te geven.

[^32]: Lauren Berlant, *Cruel Optimism*, Durham 2011

[^33]: In dit verband haal ik altijd graag dit boek aan: Allison Pugh,
    *The Tumbleweed Society: Working and Caring in an Age of
    Insecurity*, Oxford 2015.

[^34]: Roel Griffioen, ‘Netwerkhysterie: Interview met Pascal Gielen’,
    in: Roel Griffioen (red.), *De Frontlinie: Bestaansonzekerheid en
    gentrificatie in de Creatieve Stad*, De Frontlinie 2017.

[^35]: Dephine Hesters, *D.I.T. (Do it together): de positie van de
    kunstenaar in het hedendaagse kunstenveld*, Flanders Arts Institutes
    2019.

[^36]: Sociaal-Economische Raad en Raad voor Cultuur, *Verkenning
    arbeidsmarkt culturele sector*, Sociaal-Economische Raad 2016.

[^37]: Claartje Rasterhoff en Bjorn Schrijen, ‘Hoe precair is het werk
    in de cultuursector? In gesprek met kunst- en cultuurfilosoof Thijs
    Lijster’, *Boekmanstichting*, boekman.nl 2020.

[^38]: CBS, *Monitor Kunstenaars en andere werkenden met een creatief
    beroep, 2021*, CBS 2021, cbs.nl

[^39]: Maxime van Haeren, Hannah Sweering, Hans Mariën, *Vrouwelijke
    beeldend kunstenaars in Nederland: Arbeidsmarktpositie,
    carrièreverloop, representatie*, Boekmanstichting en Stichting
    Niemeijer Fonds 2024.

[^40]: Marco Bontje en Sako Musterd, ‘Hoe woont de creatieve
    kenniswerker’, in: Simon Franke en Evert Verhagen (red.),
    *Creativiteit en de stad: Hoe de creatieve economie de stad
    verandert*, NAi Uitgevers 2005; Alix de Massiac en Vincent van
    Velsen, *Multidisciplinaire onzekerheid: Onderzoek naar de
    hedendaagse kunstpraktijk*, rapport voor Stroom Den Haag,
    ongepubliceerd 2015.

[^41]: De documentaire *Alles Flex?* laat op overtuigende wijze de
    relatie tussen precair wonen en precair werken zien. Julij Borštnik
    en Abel Heijkamp, *Alles Flex?*, Nijmegen: Zaaigrond Producties,
    2016, raadpleegbaar via:
    [www.vimeo.com/167414979](http://www.vimeo.com/167414979).

[^42]: In het ‘sociale’ segment (tot 737,14 euro) is de bouwconstructie
    gekelderd tot 13.000 woningen per jaar (in 2013 bouwden de
    corporaties gezamenlijk meer dan 30.000 sociale huurwoningen).

[^43]: In 2019 concludeerde het Nibud dat vijftig procent van de
    huurders moeite heeft om de eindjes aan elkaar te knopen; veertig
    procent ervaart “financiële schaarste” en dertig procent kampt met
    betalingsachterstanden. Daarbij moet nog aangetekend worden dat deze
    cijfers dateren van de periode voor de coronacrisis en de hoge
    inflatie van 2023 en 2024. Nibud, ‘Nibud luidt noodklok: kwart van
    de huurders zit financieel klem’, Persbericht 13 september 2019,
    nibud.nl

[^44]: Pugh, 2015; Julij Borštnik en Abel Heijkamp, *Alles Flex?*,
    Nijmegen: Zaaigrond Producties, 2016, raadpleegbaar via Vimeo.

[^45]: Nikos Doulos en Herbert Ploegman (red.), *Unpacking Residencies:
    situating the production of cultural relations*, *Kunstlicht*
    themanummer 39 (2018) 2.

[^46]: Lyubov Matyunina, *I am a tool of gentrification*, 2019, zie:
    https:// lubudubum.com/gentrification.

[^47]: De vlogs zijn te vinden op
    <https://www.youtube.com/user/Ehsancritique> en op de website van
    Ehsan, <http://ehsancritique.com/>.

[^48]: Zie voor het afstudeerproject van Dhiren:
    <https://www.artez.nl/dhiren-rao>.

[^49]: Hierover schreef ik in 2017 op uitnodiging van Platform BK een
    uitvoerig onderzoeks-essay, zie: Roel Griffioen, WeerWoord \#18:
    'Ouwe lullen moeten weg', Platform BK, *platformbk.nl*, November
    2017.

[^50]: Andrew Berardini, ‘How to Survive International Art: Notes from
    the Poverty Jetset’, Momus 2014, momus.ca. Kuba Szreder reanimeert
    de term ‘poverty jetset’ op een meer kritische manier om het leven
    te beschrijven van kunstenaars die met Ryanair en Flixbus van
    residentie naar residentie, slaapbank naar slaapbank,
    tentoonstelling naar tentoonstelling reizen. Kuba Szreder, *ABC of
    the Projectariat: Living and Working in a Precarious Art World*,
    Manchester 2021.

[^51]: Joris Janssens, *(Re)framing the International: On new ways of
    working internationally in the arts*, Flanders Arts Institutes 2018.

[^52]: Idem.

[^53]: Errol Boon, ‘Beyond expats and nomads: on cosmopolitanism in the
    arts’, *DutchCulture* 2020, dutchculture.nl.

[^54]: larose s. larose, ‘Feminist Sweepstakes: Materialist thoughts on
    (hyper)mobility and the work ethics’, in: Nikos Doulos en Herbert
    Ploegman (red.), *Unpacking Residencies: situating the production of
    cultural relations*, *Kunstlicht* themanummer 39 (2018) 2, pp.
    12-19; Hito Steyerl, ‘Politics of Art: Contemporary Art and the
    Transition to Post-Democracy’, *e-flux journal* (december 2010)
    \#21, e-flux.com.

[^55]: Annelies Van Assche, *Labor and Aesthetics in European
    Contemporary Dance: Dancing Precarity*’, Palgrave 2020. Zie ook:
    Boon, 2020.

[^56]: larose s. larose, 2018.

[^57]: Pascal Gielen, *Repressief liberalisme: Opstellen over creatieve
    arbeid, politiek en kunst*, Valiz 2013; Bishop, 2012.

[^58]: Gielen, 2013.

[^59]: Gielen in Griffioen, 2017; Luc
    Boltanski en Ève Chiapello, *The New Spirit of Capitalism*, Verso
    2005/2018.

[^60]: Hesters, 2019.

[^61]: Dit wordt geconstateerd door De Massiac en Van Velsen, 2015.

[^62]: Lauwaert, 2011.

[^63]: Het rapport *Geen Stad Zonder Kunst \#2*
    (2020) geeft een goed overzicht van deze onderlinge verschillen en
    de versplintering in het veld. Joram Kraaijeveld en Bart Stuart,
    *Geen Stad Zonder Kunst \#2*, Platform BK 2020. Een andere nuttige
    algemene bron is Jack van der Leden, *Broedplaatsenbeleid onder de
    loep: De aanpak in zes grote steden. Boekman Extra 44*, Boekman,
    februari 2024.

[^64]: Het idee van een ‘mismatch’ ontleen ik aan: Bureau Buiten,
    *Huisvesting culturele en creatieve sector Arnhem. Onderzoek vraag
    en aanbod huisvesting*, 2019.

[^65]: Dries Van de Velde en Rob Ritzen (red.), *Atelierbeleid op maat
    van Brussel / Une politique d'ateliers d’artistes adaptee a
    Bruxelles / An Artists’ Studio Policy Tailored to Brussels*,
    Permanent en Level Five vzw 2020.

[^66]: Gemeente Amsterdam, *Amsterdams atelier- en broedplaatsenbeleid
    2019-2022*, Gemeente Amsterdam 2019.

[^67]: Zie o.a. Roel Griffioen, ‘Institutionele gentrificatie’,
    *Boekman* 31 (2019) 119, pp. 14-17.

[^68]: Idem.

[^69]: Hutak, 2014.

[^70]: Patriecia Kolthof, ‘Groningse kunstenaars zoeken atelier (spoiler
    alert: die zijn er niet genoeg)’, *Dagblad van het Noorden* 6
    december 2018, dvhn.nl; Hilbrand Polman, ‘Asser kunstenaars verkeren
    in spanning over aanstaande verhuizing’, *Dagblad van het Noorden*
    20 oktober 2017, dvhn.nl; Jan de Beer, 'Ook ateliers in
    gemeentekantoor: Nieuw pleidooi voor hergebruik van leeg gebouw',
    *Nieuwsblad De Kaap*, 18 december 2013.

[^71]: Bureau Buiten en BOEi, *MOOI MAKEN Erfgoed en de kansen voor
    huisvesting van creatieve makers in de stedelijke regio Utrecht*,
    Rapport 2019.

[^72]: Verderop in de Zaanse haven opende in 2019 in een voormalige
    kartonfabriek MAAKgemeenschap De Hoop, een broedplaats met 170
    creatieve ateliers en werkplaatsen. In coronatijd opende in Koog aan
    de Zaan De Hellema, als opvolger van de broedplaats de 2015 geopende
    en inmiddels gesloten broedplaats Honigfabriek.

[^73]: Hakim Bey, *De Tijdelijke Autonome Zone: Immediatistische
    essays*, Ravijn Arsenaal 1994.

[^74]: Marc Schuilenburg, ‘The Right to Terroir. Place and Identity in
    Times of Immigration and Globalization’, *Open! Platform for Art,
    Culture & the Public Domain* 9 mei 2011, onlineopen.nl.

[^75]: Bey, 1994.

[^76]: Lietje Bauwens en Els Silvrants-Barclay, ‘Ruimte voor kunst (en
    andere stedelijke fantasieën)’, *rekto:verso* 2 maart 2020,
    rektoverso.be.

[^77]: Toestand, *Leegstond: Handleiding voor gebruik van leegstaande
    ruimte*, Toestand vzw 2018.

[^78]: WagenaarHoes, ‘Evaluatie broedplaatsenbeleid Gemeente Den Haag’,
    Rapport Den Haag 2014.

[^79]: Gemeente Den Haag, *Update notitie broedplaatsen ‘Ruimte voor
    kwaliteit’ Beleidsverkenning en Beleidskader 2015-2020*, Gemeente
    Den Haag 2015.

[^80]: Het beeld van het broedplaatsenbeleid als een soufflé steel ik
    uit een eerdere tekst van mijzelf, zie: Griffioen, 2017b.

[^81]: Gemeente Amsterdam, *Amsterdams atelier- en broedplaatsenbeleid
    2019-2022*, Gemeente Amsterdam 2019.

[^82]: Kraaijeveld en Stuart, 2020.

[^83]: René Boer, *Smooth City: Against Urban Perfection, Towards
    Collective Alternatives*, Valiz, 2023.

[^84]: Roel Griffioen, ‘Brood en spelen: Kunst als schakel in het
    vastgoedbedrijf’, *Metropolis M* (2022) 1, pp. 81-86.

[^85]: Joram Kraaijeveld, ‘Betaalbare ateliers, een maatschappelijke
    zaak’, *Boekman* 30 (2018/2019) 117, pp. 20-23.

[^86]: Zie in dit verband ook het onderzoek ‘Vastgoed in de verkoop’ dat
    Vers Beton uitvoerde naar het afstoten van maatschappelijk vastgoed
    in Rotterdam:
    <https://www.versbeton.nl/harde-kern/vastgoed-in-de-verkoop/>. De
    gemeente haalde 200 miljoen op in zes jaar met de verkoop van
    vastgoed.

[^87]: Kraaijeveld en Stuart, 2020.

[^88]: Een voorbeeld ervan is Tetterode in Amsterdam, dat onlangs de
    eigen geschiedenis documenteerde in het mooie boek: Mikel van
    Gelderen en Marianne Theunissen e.a. (red.), *Zeggenschap zonder
    bezit. Woonwerkpand Tetterode*, Tetterode 2020.

[^89]: Zie voor verschillende vormen van beheer of bezit door
    corporaties: Breek en De Graad, 2001; Zie voor de ‘ijzeren voorraad:
    Griffioen, 2017b.

[^90]: Griffioen, 2017b; Kraaijeveld, 2018/2019.

[^91]: Griffioen, 2017b.

[^92]: Kraaijeveld, 2018/2019.

[^93]: Ingrid van Engelshoven, ‘Brief van de Minister van Onderwijs,
    Cultuur en Wetenschap, Betreft Stand van zaken moties en
    toezeggingen met betrekking tot cultuur’, *Rijksoverheid* 24 juni
    2020, rijksoverheid.nl.

[^94]: Van Engelshoven, 2020.

[^95]: Arcade, ‘Amsterdamse huurders winnen rechtszaak over
    vastgoedscheiding De Key’, Persbericht 14 november 2019,
    hvarcade.nl.

[^96]: Nils de Kruijff, ‘Fusie Utrechtse kunstinstellingen moet
    betaalbare creatieve werkruimte opleveren’, *de Gelderlander* 20
    december 2018.

[^97]: Zie: Roel Griffioen, 'De kunstruimte als vastgoedinvestering.
    Waarom projectontwikkelaars zich op culturele nieuwbouw storten',
    *Metropolis M* (2020) 1, pp. 32-34; Roel Griffioen, ‘Brood en
    spelen: Kunst als schakel in het vastgoedbedrijf’, *Metropolis M*
    (2022) 1, pp. 81-86.

[^98]: Griffioen, 2020.

[^99]: \[Bajesdorp\], ‘Bajesdorp collectief lanceert permanente
    broedplaats in samenwerking met gebiedsontwikkelaar en gemeente
    Amsterdam’, *Amsterdam Alternative* (2021) \#037, p. 15.

[^100]: Jaco Boer, ‘Private investeerders dragen kunstmetropool
    Berlijn’, *Boekman* 31 (2019) 119, pp. 38-41.

[^101]: Duncan Ballantyne-Way, ‘Is Berlin losing the plot? How art world
    evictions leave us all poorer’, The Berliner, 25 oktober 2023.

[^102]: Mayor of London, *Creating Artists’ Workspace*, 2014.

[^103]: Creative United, *Making Space: Developing and Sustaining
    Affordable Artists’ Studios and Creative Workspaces*, Mayor of
    London 2016.

[^104]: Kraaijeveld en Stuart, 2020.

[^105]: Voor een overzicht van de verschillende organisatie- en
    eigendomsvormen van deze panden, zie Breek en De Graad, 2001.

[^106]: Rotterdamse Raad voor Kunst en Cultuur, *Analyse werk- en
    presentatieruimte in Rotterdam* 2019; Kraaijeveld, 2019.

[^107]: Kraaijeveld en Stuart, 2020.

[^108]: Floor Milikowski, ‘Het nieuwe Amsterdam: “Er is zoveel kracht in
    deze stad”’, *De Groene Amsterdammer* 23 september 2020.

[^109]: Van Gelderen en Theunissen, 2020.

[^110]: Tine De Moor, *Homo Cooperans. Institutions for collective
    action and the compassionate society*, Utrecht University 2013.

[^111]: Nico de Boer en Jos van der Lans, *DECentraal: De stad als
    sociaal laboratorium*, atlas contact 2014.

[^112]: Zie voor de overeenkomsten en verschillen tussen de twee
    concepten: Aetzel Griffioen, ‘No Such Thing as Big Society. The
    commons, commonplaces, commonalism’, in: *(Un)usual Business
    Reader*, Casco Art Institute, Utrecht 2013.

[^113]: Deze verwarrende dynamiek is goed zichtbaar bij de wijk- en
    buurthuizen, die zijn veranderd van volgzame lokale verlengstukken
    van de welvaartstaat in half-zelfstandige wijkondernemingen, die
    moeten commercialiseren maar niet al te succesvol mogen worden op de
    markt. Zie: Arthur van Vliet en Thijs van Mierlo, *Beheer je
    buurthuis – drie jaar beheren, Landelijk Samenwerkingsverband
    Actieve Bewoners* 2017.

[^114]: Breek en De Graad, 2001.

[^115]: Vrij beton, ‘Vrij beton. Het nieuwe collectief eigendom project van AA’, *Amsterdam Alternative* (2021)#034, p. 9.

[^116]: Sepp Eckenhaussen herinnerde mij aan deze gevleugelde woorden.
